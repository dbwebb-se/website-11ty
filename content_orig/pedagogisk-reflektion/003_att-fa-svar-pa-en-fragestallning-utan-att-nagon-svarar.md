---
author:
    - mos
revision:
    "2017-02-17": "(B, mos) Med gransakre och kommentarer från Ingrid, bort länk till forum."
    "2016-11-14": "(A, mos) Första utgåvan i format av ett utkast."
category:
    - case
    - sokratiska samtal
    - not yet peer reviewed
...
Att få svar på en frågeställning utan att någon svarar
===================================

Jag fick ett mail från en student som funderade över sin rättning i ett projekt och vad som ledde fram till ett visst poäng och betyg. Det är en fundering som är skälig och ibland söker man ett svar på sådana funderingar.

Men, hur kan man hantera det som lärare, och försöka att göra något bra utav det? Hur leder man en sådan dialog åt ett håll som blir produktivt?


<!--more-->



Inledning {#inledning}
-----------------------

Ambitionen med denna artikel är att visa hur en mailkonversation rörande en svår fråga fick ett enkelt svar och en nöjd student.

Artikeln skall användas som diskussionsmedel för fortbildning av lärare. Tanken är att visa ett exempel på hur man kan leda en frågeställning framåt, mot någon form av svar, utan att direkt försöka besvara den ursprungliga frågeställningen.

Det sätt som konversationen fördes på kan finna ett stöd i metoden för [sokratiska samtal](pedagogisk-reflektion/sokratiska-samtal-som-metod-for-dialog-och-feedback-i-distansundervisning).



Det inledande mailet {#mail1}
-----------------------

Här är essensen ur studentens första mail.

> Jag fick bedömningen av ...-kursen igår och har en fundering.

> Jag tycker det är bra att tabellen för poängbedömning skickas med, så att man kan se vad man får poäng för och så. Men bedömningspunkterna är ju väldigt breda, så jag skulle gärna vilja veta **vad jag ska förbättra.** Är det själva kursmomenten som skulle kunna vara bättre, eller är det texterna jag behöver jobba mer på?

> Jag har sett att det finns studenter som redovisar varje metod som de har gjort, är det ett bra sätt? Jag har läst artikeln om att skriva en bra text, men jag skulle ju vilja veta vad mina texter saknar och vad som är bra i dem, enligt rättarna.
Kursmomenten gör jag så gott jag kan i, visst finns det alltid utrymme för förbättring, men om inte tiden räcker så får det vara good enough...

> Man kan ju läsa andras redovisningar och tycka att någon skriver bra och tar upp bra saker, men jag vet ju inte hur det bedöms och om det är bra ur rättarens synvinkel...

Frågorna är öppna och flera och ser ut att handla om hur studenten kan förbättra sig. Men, för att inte hamna snett, vill studenten se vägen till ett högre betyg, bli bättre inom ett visst område eller potentiellt kritisera hur rättningen går till?



Det första svaret {#mail2}
-----------------------

> När det gäller texter och hur man kan skriva så brukar vi luta oss mot de länkar som finns här:
> https://dbwebb.se/kurser/faq/att-skriva-en-bra-redovisningstext

> När slutbetyget sätts så är det poängen som leder till betyget, men den biten har du nog koll på:
> https://dbwebb.se/kurser/faq/bedomning-och-betygsattning

> Men, vad strävar du efter, ett bättre betyg på kursen, att bli bättre på det som kursen omfattar rent generellt eller funderar du över hur rättningarna går till och vad som bedöms?

För att undvika inledande missförstånd så kan det vara bra att förstå grunden till studentens fundering. Att svara på "fel" saker kan leda in på icke önskade vägar. Så, jag väljer att hålla mig till det som är känt och försöker klura ut vad studentens egentliga frågeställning berör.

Dessutom kan jag verkligen inte svara på den inledande funderingen. Om jag hade försökt så hade jag i värsta fall behövt göra en komplett bedömning av studentens inlämning för att vara kapabel att verkligen besvara det som man kan uppfatta att frågan är.

Så, svaret blev en fråga för att förtydliga frågeställningen.



Förtydligande från studenten {#mail3}
-----------------------

> Just i det här fallet är jag mest intresserad av vad som gett mig 1 poäng av 10 möjliga, i bedömningen för väl godkänt. ... 

> Så, exakt vad är det som gör att jag höjer mig en extra poäng över godkänt?
Vad skulle jag kunna förbättra i mina redovisningstexter? ... Vad saknas?

Jag fick ett förtydligande. Men det gör inte saken enklare för mig. I allra värsta fall kommer jag att öppna studentens redovisning och svara utgående från den. Men i det längsta vill jag undvika att hamna i en sits där jag "omrättar" eller "tolkar" en inlämning och försöker förklara bedömning och poängsättning.

Jag hade hamnat i en svår sits om jag började göra det. Nej, här behöver jag en annan taktik för att undvika problem och svåra frågor.

Men jag måste ändå försöka belysa frågeställningen. Nu när den är tydlig. Jag behöver skifta fokus från bedömningen, till en mer generell syn på vad som är önskvärt.



Det andra svaret {#mail4}
-----------------------

> När det gäller betyget så ligger mest poäng i de optionella kraven. Vill man ha högt betyg så gör man dem först och främst. De ger mest poäng. 

> De 10 poängen du tittar på, kan du delvis hämta i texterna. Ledtrådar till skrivande hur man kan utrycka sig är delvis i en av länkarna som du fick.

> Är du med på det som skrivs här:
> https://dbwebb.se/kunskap/varfor-regnar-det-pa-bergssidan-ett-exempel-pa-solo-taxonomin

> Jämfört med det som står där, hur bedömmer du att dina egna texter är, tex redovisningstexten som du talar om?

> Kan du se skillnaden i de "mer avancerade" svaren i dokumentet? Att inte enbart återberätta eller besvara en fråga utan att även väga in frågan i ett sammanhang?

> Exakt vad som ger ett poäng kan bara rättaren säga. Varje rättare gör en bedömning av resultatet och poängsätter det. I vissa fall kan man luta sig mot om specen är uppfylld. 

> I text-fallet med 10 extra poäng så finns det mindre att luta sig mot.

> När en rättare använder de extra poängen så fann den något tilltalande som den tyckte var värt extra poäng.


Mitt första mail innehåll en länk som ledde till länken om Solo taxonomin. Men kanske var jag inte tillräckligt tydlig. Så jag tar direktlänken denna gången och förklarar hur man kan läsa dokumentet som ger exempel på mer och mindre goda texter.

Till detta föreslår jag en självvärdering, att studera sin egen text och jämföra med de exempel som baserades på Solo taxonomin.

Min förhoppning är att visa på olika generella funderingar kring bedömningen samt tydligt visa vilka förväntningar som finns på redovisningstexterna.



Svaret infinner sig {#mail5}
-----------------------

> Jag behövde visst en extra genomläsning.
Ska försöka lägga ut lite mer i texterna, men det kan vara lite knepigt att väga in frågor om hur det känns att koda i ett eller annat språk i ett större sammanhang. Men visst, efter X kurser har jag provat på lite olika språk så nog kan jag jämföra.

> Efter ett tag tänker man inte riktigt på hur man skriver och varför, i början kanske man är mer noga och funderar lite mer. Men, tack för knuffen åt rätt håll!

När jag läste detta så blev jag både glad och stolt. Studenten fann ett eget svar på frågan om "varför 1p och inte 10p". Min insats begränsade sig till mild vägledning och belysande av frågeställningen. 

Jag undvek att svara på frågeställningar som jag inledningsvis fann svårbesvarade. Det var nog klokt gjort av mig. Hade jag försökt besvara, eller försvara, så hade dialogen kunnat ta vägar som inte var önskvärda.

Istället lyckades en aktiv och sökande student själv finna ett svar på frågeställningen. Jag vill tro att detta kan vara ett moment för studenten som kan upplevas som en avgörande lärdom, något studenten kan komma ihåg. Dels med tanke på hur studenten fann svaret och dels med tanke på vägen som ledde till svaret.

Ibland är det inte lätt att definiera en frågeställning, eller besvara en till synes tydlig fråga. Man kan behöva söka sig fram genom att samtala och aktivt söka svaren och formuleringen på ens frågeställningar. Den som deltar i samtalet behöver inte ha svaren, ibland kan det vara viktigare att ställa de frågor som leder samtalet framåt i en önskvärd riktning. Eller att bara samtala kring frågeställningen för att belysa dess vinklar.



Feedback från student {#feed}
-----------------------

När artikeln var klar så lät jag studenten läsa hur jag tänkte och fårck då följande kommentar.

> Ojdå, det var en oväntad vändning. Men intressant att läsa hur du tänkte när du svarade på mina frågor.
> När jag fick dina svar kändes de till viss del undanglidande och jag tyckte inte jag fick svar på det jag frågade, men till slut fick jag ändå upp ögonen för vad som kunde förbättras. Så, med reservation för att studenten kanske tröttnar/ger upp för att den inte får ett direkt svar, så är det en bra metod att använda.

Jag fick också följande kommentar.

> Jag längtar efter bättre feedback, någon slags respons på min kod.

Det är en viss del av studenterna som känner så. Hur vi kan ge den typen av riktad feedback, på rätt sätt, är en utmaning i sig. Men visst finns det ett visst behov, från en delmängd av studenterna.

Som lärare är det enklast att få raka frågor och svara på dem, det är ett bra sätt att ge feedback på exakt det studenten vill se.

Så, någonstans här står vi.



Peer reviewed {#peer}
-----------------------

Följande har läst denn artikel, givit sin feedback och samtalat om artikelns innehåll.

| Granskare |
|-----------|
| Ingrid Bergman, 2016-11-15 |
|TBD |
|TBD |
