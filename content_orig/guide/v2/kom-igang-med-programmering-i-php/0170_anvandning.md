---
author: mos
revision:
    "2020-08-06": "(A, mos) Första utgåvan."
...
Hur används PHP
=======================

Här är en översikt av hur PHP används i dagligt bruk.

<!--more-->



Ramverk {#ramverk}
-----------------------

När man idag bygger webbplatser med PHP så sker det ofta med ramverk i botten. Det finns ett antal populära PHP-ramverk såsom Symfony och Laravel med flera.

Dessa ramverk är idag rätt lika varandra i sin grundkonstruktion och oavsett programmeringsspråk så kan man (som erfaren programmerare) se likheterna i uppbyggnad och struktur.

Att skriva kod i ramverk är både enkelt och svårt. Det udnerlättar om man har god förståelse av hur grunderna fungerar i webbsammanhang.

Ett ramverk erbjuder en struktur där man skriver sin kod tillsammans med moduler som kan länkas in i ramverket. Ett ramverk ger en bas att bygga på, det är inte ett färdigt system.



Innehållsverktyg {#verktyg}
-----------------------

PHP har gett upphov till flertalet innehållsverktyg för bloggar, forum, ehandelsplatser och utbildningsverktyg.

Ett relativt känt CMS (Content Management System) är WordPress som används till  att bygga bloggar och mer avancerade webbplatser. Ett annat sådant exempel är Drupal.

Dessa innehållsverktyg kan ibland bygga på kända ramverk och ibland bygger de på en helt egen grundstruktur i hur koden är uppbyggd. Detta kan göra att man som PHP-programmerare ibland behöver ha koll på olika sätt att strukturera sin webbapplikation, ibland är det ramverk och ibland är det egna strukturer.



Enkla webbplatser {#enkla}
-----------------------

Enkla webbplatser, eller "hemmasnickrade" sådana, är vanliga och där följs inte nödvändigt någon struktur för hur koden är uppbyggd.

Det finns koncept som är vanliga och som man bör känna till, det underlättar att läsa och förstå koden i dessa applikationer.

Det är inte direkt svårt att bygga en avancerad webbplats med PHP som är kopplad till en databas. Svårigheten ligger att göra det på ett bra sätt. Vad som är "bra" behöver man alltid ställa i relation till den omgivning man är i.



En bra programmerare {#bra}
-----------------------

En bra programmerare inser att olika programmerinsspråk har fördelar och nackdelar. Eller mer specifikt så har programmeringsspråket en viss uppbyggnad och fungerar på ett visst sätt. När man lärt sig det så inser man också hur man bör skriva sin kod för att göra den underhållbar och säker.

Man bör troligen inte prata om bra eller dåliga programmeringsspråk. Ett programmeringsspråk är vad det är och har de konstruktioner det har. Vissa kan saknas och andra är lite udda men de flesta gör att programmeringsspråket är användbart till att lösa det som lösas skall.

En bra programmerare lär sig att utnyttja programmeringsspråkets styrka och undviker dess svagheter. En god programmerare skäller inte på programmeringsspråket, istället inser den att "Ah, det är så här det fungerar - då vet jag" och anpassar sin kod.

En riktigt bra programmerare gnäller inte.

En erfaren programmerare inser att det ibland inte finns några enkla svar, allt "beror på" och därefter finns det olika alternativ, mer eller mindre tilltalande.
