---
author: mos
revision:
    "2019-01-23": "(A, mos) Första utgåvan."
...
Jobba med handledaren
=======================

Du och handledaren, er kontakt och samarbete, är två viktiga komponenter för att nå fram med ett bra exjobb. Låt oss ge ett par tips till hur du kan styra upp samarbetet.



Ha handledaren på din sida {#sida}
-----------------------

Du vill ha din handledare på din sida, du vill att handledaren ger dig okey och att hen stöttar dig i skrivandet och i att du är på rätt väg med rapportens innehåll.

Rätt använd kan en handledare förenkla saker för dig, förtydliga saker som är mer eller mindre viktiga, saker du bör fokusera på och saker du kan undvika.

Om det kör ihop sig, så kan handledare stötta och vara på din sida. Men det förutsätter att du har gjort handledaren glad under hela vägen.

Så, se till att göra din handledare nöjd, men se också till att få ut så mycket som möjligt av din handledare. Handledaren finns för din skull.



Ha kontakt löpande {#lopande}
-----------------------

Fråga handledaren hur hen vill hålla kontakten och hur ofta. Bestäm ett upplägg som passar er båda och håll fast vid det, även när exjobbet eventuellt börjar bli jobbigt, en bit in i kursen.

Mitt förslag är att du varje/varannan vecka mailar en kort statusrapport till handledaren om vad du gjort och länkar till din nuvarande rapport.

När skrivandet kommer igång så skickar du uppdateringar och berättar vilka kapitel du jobbat på, vilka kapitel som är färdiga och vilka som är pågående.

Var tydlig om du vill ha feedback från handledaren och vilken feedback du vill ha.

Ibland får du svar direkt, ibland dröjer det dagar eller en vecka. Ibland är handledaren bortrest och ibland glöms man bort. Oavsett vad, förbered dig för hur det kan vara och se till att försöka få ut det mesta av din handledare.



Jag får inget svar {#ej-svar}
-----------------------

Vissa handledare är snabba och effektiva, andra är inte, eller bara ibland.

Som allt här i livet så måste man ibland ha tur att få del av det goda. Hur skall du göra om du inte har turen på din sida?

Jobba på och ta egna beslut. Låt inte avsaknaden av feedback hindra dig alltför mycket.

Var tydlig med vilken feedback du vill ha av handledaren. Ställ enkla och tydliga frågor som förenklar och minimerar det som handledaren behöver göra. Sånt kan göra att svaren kommer snabbare och ibland med vändande mail.

Stora och svåra frågor besvaras sällan med vändande mail.

Blir detta ett större bekymmer så bollar du med kursansvarig.

Kanske vill du pröva lyckan i gitter-chatten eller forumet?



Vad säger kursledningen till handledarna? {#handled}
-----------------------

Kursledningen har utvecklat en checklista för att handledaren och examinatorn har samma syn på kvalitet i arbetet. [Checklistan](https://bthse-my.sharepoint.com/:x:/g/personal/efo_bth_se/EVAtQGX4qjxDpfFgJJkEUVgBxoSCt4UzEZZNCgMIZgE2iA?e=xj65mh) finns att tillgå även för ni studenter.

För er information. Så här formulerar sig Conny, när han ger instruktioner till handledare och deras relation till studenterna.

> Det finns ett par förbättringspunkter relaterat handledning identifierat i kursutvärderingen:

> 1) Feedbacken kan bli snabbare från handledare.
> Det är inte acceptabelt att feedback dröjer upp mot 1-2 veckor. Vi behöver vara snabbare än så om studenterna skall hinna bli klara i tid. Jag har sagt till studenterna att de kan inte förvänta sig omedelbar feedback, men om de förvarnar om att de lämnar in utkast en viss dag så måste vi kunna planera för snabb feedback. MINIMUM är att ni meddelar studenterna omgående när de kan förvänta sig feedback. Håll vad ni lovar!

> 2) Ni som handledare bör ”pusha” mer på studenterna så att de blir klara i tid. Ett förslag är att studenterna skickar veckorapport eller åtminstone rapport varannan vecka. Gillar ni inte detta så hör av er till studenterna avseende progress om det är tyst ett par veckor. Notera att flera studenter vill att handledaren skall pressa mer.
