---
author: mos
category: utbildning
published: "2013-10-17 13:57:20"
created: "2013-10-17 13:57:20"
...
Kurspaketet är eftertraktat inför våren 2014
==================================

Det låter som jag upprepar mig, när jag nu igen, med ansökningssiffror inför vårterminen 2014 i handen, säger att *kurspaketet är fortsatt attraktivt och söktrycket till kurspaketet ["Databaser, HTML, CSS, JavaScript och PHP (30hp)"](utbildning#kurspaket) är fortsatt ökande*. Men jag upprepar mig gärna när det är så glada nyheter. När antagningen inför vårterminen stängde så visar det sig att 939 har sökt till kurspaketet varav 339 i förstahand (all-time-high) och av dessa är 28% kvinnliga sökanden. Det är extra kul att se så många kvinnliga sökanden till en nisch som delvis är så teknisk och programmeringsinriktad.

Fortsätt läsa om du vill veta mer om ansökningssiffror och lite om den nationella debatten om distansutbildningar och MOOC.

<!--more-->

Som bas för siffrorna är [webbplatsen där vhs har sin statistik](http://statistik.vhs.se/), där finns dessa siffror tillgängliga för den som vill se.


Ansökningar till kurspaketet {#kpaket}
------------------------------------------------------------

###Söktryck över tiden {#tid}

Inför vårterminen 2014 så ökade söktrycket med 45% för samtliga sökanden och 61% för förstahandssökanden. Det är naturligtvis svårt att jämföra antagningsomgångarna eftersom antalet sökanden är beroende av utbud på kurser, arbetsmarknaden och andelen potentiella studenter. Men ingen kan säga nåt annat än att söktrycket är konstant och ökande. Än ser vi ingen mättnad av de som känner sig kallade att utbilda sig till webbprogrammerare och webbutvecklare. 

Så här ser söktrycket ut på kurspaketet över tiden.

| Termin | Ansökningar totalt | Ansökningar 1:hand |
|--------|-------------------:|-------------------:|
| vt2014 | 939                | 339                |
| ht2013 | 648                | 211                |
| vt2013 | 486                | 217                |
| ht2012 | 385                | 148                |

Siffrorna är sammanslagna för alla studietakter. Kurspaketet erbjuds både som helfart, halvfart och kvartsfart.

Det är möjligt att göra efteranmälningar, historiskt brukar det tillkomma ytterligare ca 30% i efteranmälningar.

Innan hösten 2012 erbjöds [kurserna som fristående distans](blogg/soktryck-pa-kurspaketet-infor-hosten-2013#fri), hösten 2012 var första gången som kurspaketet erbjöds.



###Söktryck per kurspaket {#per}

Jag blev lite förvånad över att det är helfartspaketet som lockade mest sökanden denna gången. Inför [hösten 2013](blogg/soktryck-pa-kurspaketet-infor-hosten-2013#efter) var det den kurstakten som lockade minst sökanden. Svårt att klura ut varför, och det är inget jag behöver göra heller, det räcker med att konstatera att flexibiliteten med de olika kurstakterna är en bra sak. Det är i alla fall en egen analys jag gör.

| Termin         | Ansökningar totalt | Ansökningar 1:hand |
|----------------|-------------------:|-------------------:|
| KP400, helfart | 409                | 173                |
| KP401, halv    | 310                | 100                |
| KP402, kvart   | 220                |  66                |
| TOTALT         | 939                | 339                |



###Hög andel kvinnliga sökanden {#kvinn}

Andelen kvinnor är fortsatt hög, trots att detta egentligen är ett tekniskt och programmeringsinriktat ämne. Det är nog så att webbutveckling lockar en blandad skara av intressenter där några tilltalas av *backend* programmering och några tilltalas av *frontend* delen. Som helhet spänner ju webbutveckling och webbprogrammering över en bred skara av tekniker som går från att det skall se snyggt ut till att det skall fungera längst ned i databasen. Dessutom måste slutresultatet alltid vara tilltalande för slutanvändaren. Ett brett och spännande område, helt enkelt.

| Termin | Andel kvinnor totalt | Andel kvinnor 1:hand |
|--------|---------------------:|---------------------:|
| vt2014 | 28%                  | 26%                  |
| ht2013 | 32%                  | 33%                  |

Denna statistik är bra notering för den som vill få en jämnare spridning av könen inom de tekniska utbildningarna. 


Distansundervisningen är inte död, länge leve distans {#distans}
------------------------------------------------------------

Det var lite passande att i morse läsa en artikel om ["MOOC kan utveckla – men knappast hota – den svenska högskolan"](http://www.uk-ambetet.se/nyheter/moockanutvecklamenknappasthotadensvenskahogskolan.5.575a959a141925e81d1300.html), skriven av universitetskanslern Lars Haikola.

I artikeln talar han bland annat om högskolornas utmaningar för distansundervisning:

> *Den svenska högskolan står inför reella utmaningar och hela systemet är ansträngt till det yttersta, menar Lars Haikola. Det klassiska universitetet, format av ett humboldtideal, har aldrig funnit former för en modern massutbildning.*

Nu sysslar vi inte med MOOC här, vi eftersträvar inte tusentals eller hundratusentals studenter, vi försöker bara göra bra undervisning över distansmediet som fungerar för den svenska studenten. Men, visst handlar det om *en modern och effektiv massutbildning*. Det handlar ju ändå om 200-300 studenter som nu är aktiva på höstens fyra kurser som ges på en flexibel studietakt som egentligen motsvarar 12 olika kurstillfällen. Som lärare är det både utmanande och spännande att lyckas hantera detta, med allt arbete som det innebär bakom kulisserna.

Haikola fortsätter:

> *Men det är självklart mycket tilltalande att med modern teknik kunna erbjuda ett oändligt antal deltagare plats. Det borde lärosätena ta till sig och de bör utforska hur de kan använda tekniken mer än idag.*

Det här är bra signaler för alla som sysslar med distansundervisning. Efter ett par år av diskussioner där statistik på dålig genomströmning har lyfts fram som negativt för undervisningsformen så pratas det nu i mer positiva termer om distansundervisning. Trevligt, då får vi se om det landar väl på respektive lärosäte också.

Haikola avslutar:

> *Jag har också aviserat att vi vill ha ett uppdrag till Universitetskanslersämbetet. Vi vill vara förberedda och undersöka hur MOOC kan integreras i högre utbildning.*

Jag tror vi kommer att få höra mer om detta framöver, i positiva och utmanande ordalag. Spännande! Det är bra för de som driver distansutbildning, samtalet om MOOC kan verkligen ge positiva effekter på den mer vanliga och traditionella distansutbildningen.

Vi har tidigare berört detta ämne i artikeln ["Den nationella debatten om distansutbildning tar fart?"](blogg/den-nationella-debatten-om-distansutbildning-tar-fart)



En community för webbprogrammerare och webbutvecklare {#com}
------------------------------------------------------------

Om du läser på vad [kurspaketet handlar om](blogg/anmal-dig-till-varen-2014-och-las-pa-om-vad-kurspaketet-handlar-om) så ser du också att det inte handlar om enkla kurser som snabbt fixas undan. Det kan vara studier som upplevs krävande -- men belönande när man lyckas. 

Men förhoppningsvis upplever studenterna att den utbildningsmiljö vi erbjuder, är en utbildningsmiljö som fungerar för distansmediet. Det handlar om vår aktiva community där vi *alla försöker hjälpa varandra efter bästa förmåga*. Det är faktisk en av kurspaketets riktiga styrkor, den levande communityn som fylls på med material om webbprogrammering och webbutveckling och där stöd och dialog lever i forum och chatt, där nya och gamla studenter samsas med lärarteamet och där gamla studenter ibland väljer att hänga kvar, trots att de nu är förvärvsarbetande i sina yrken.

Att bygga upp en sådan community tar tid. Att hålla den levande är inget man gör ensam eller med vänsterhanden. Engagemanget som krävs går över ett vanligt 8-17 jobb. Kanske är det därför som detta vi gör egentligen är så svårt, men vi gör det. Där *vi* är lärarteamet tillsammans med nya och gamla studenter.



Avslutningsvis {#avslut}
------------------------------------------------------------

Gissar att jag måste kika in i forumet o chatten, annars ropar de kära studenterna...

Anmälan till kurspaketet är fortfarande öppen ett tag till, så har du inte sökt så finns fortfarande möjligheten.

Till våren kan du söka till kandidatprogrammet Webbprogrammering och komma till campus i Karlskrona. Kanske syns vi (även) till hösten 2014?


