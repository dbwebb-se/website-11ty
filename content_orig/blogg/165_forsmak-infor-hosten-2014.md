---
author: mos
category: kursnyheter
published: "2014-08-07 14:22:03"
updated: "2014-08-07 14:23:02"
created: "2014-08-07 14:22:03"
...
Försmak inför hösten 2014
==================================

Så, en ny säsong av webbprogrammering närmar sig. Vad kan den bära med sig månntro? Det är ännu ett par veckor kvar innan det startar men låt oss ändå prata lite om vad som händer den närmaste tiden, lite visdomsord, om det behagas.

<!--more-->

Dessa visdomsord riktar sig till er som kommer att studera distans på kurser som finns tillgängliga via dbwebb. Ni som går på campus får visdomsord serverade vid andra tillfällen.



Välkommen {#valkommen}
------------------------------------------

Jag får hälsa er alla välkomna till BTH och höstterminen 2014. BTH som helhet tar emot [3500 nya studenter](http://www.mynewsdesk.com/se/bth/pressreleases/3-500-nya-studenter-vaelkomnas-i-hoest-1031198?utm_source=rss&utm_medium=rss&utm_campaign=Subscription&utm_content=current_news) till hösten och en ansenlig mängd av dem kommer att läsa just denna text och sedan ge sig på någon eller flera av dbwebb-kurserna.

Vi hade över 4000 sökanden till dessa dbwebb-kurser, så vi kan nog säga att webbutveckling/webbprogrammering kombinerad med programmering är ett hett område. Vi har antagit 1150 till dbwebb-kurser och kurspaket. Så du är i gott sällskap.



Kursstart hösten 2014 {#ktht14}
------------------------------------------

Samtliga kurser, kurspaket (och program) startar måndagen den 1 september. Tills dess är det fri lek, eller kanske lite stilla förberedelse.

Igår stängde urval 2 och alla har fått sina antagningsbesked och inloggningsuppgifter är på väg ut. Det sägs att man kan registrera sig på kurserna via [studentportalen](bth#studentportalen) från och med nästa vecka. Så fort ni registrerat er kommer ni åt kurstillfället på [ITs](bth#its) (eller avvakta en timme eller två). Där når ni allt kursmaterial.

Var extra noga med att studera den rekommenderade studieplanen. En nyhet för i höst är hett efterfrågade *deadlines* och en lite annorlunda hantering av hur rättningen går till. Konsultera studieplanen, ITs innehåller en länk till den. [Läs mer om studieplaner](kurser/lektionsplan-och-rekommenderad-studieplan).

Om du vill förbereda dig och läsa mer om hur kurserna fungerar så kan du kika på [dbwebb.se/kurser](kurser), där finns det mesta samlat -- kursmaterial för samtliga kurser och styrdokument kring kurser och kurspaket.

Men, som sagt, vi startar inte förrän om ett par veckor. För egen del har jag en hel del saker att syssla med tills dess...



Nya kurser i höst {#nya}
------------------------------------------

Vi har två nya kurser som startar, en kurs i [Python](python) och en introduktionskurs i [programmering i JavaScript](javascript1). Kursmaterialet till dem släpps efter hand under början av hösten. Det skall bli spännande att se hur de kurserna tas emot.



Nya kurser nästa höst? {#nasta}
------------------------------------------

Bakom kulisserna pratas det om fler kurser till nästa höst ([Linux](forum/viewforum.php?f=46) och [webbappar](forum/viewforum.php?f=47)), vi får se om det blir verklighet. Samtidigt pratas det om ett nytt kurspaket, just nu går det under arbetsnamnet "Webbutveckling och Programmering". Tanken är att komplettera det befintliga kurspaketet för att kunna erbjuda kurser som en webbprogrammerare - webbutvecklare - programmerare - behöver ha i sin kunskapsportfölj.

I längden är tanken att det skall leda till ett distansprogram i "Webbprogrammering", eller "Webbutveckling och Programmering". Programmet är tänkt att omfatta två år (högskoleexamen) med möjlighet att bygga på med ett år på campus till en kandidatexamen. Läs mer om [planerna med distansprogram i webbutveckling](t/905).

Men, som sagt, det händer i kulisserna och vi får se vad som blir verklighet. BTH håller fortfarande på med att organisera om sitt programutbud. Om allt faller på plats kan programmet bli verklighet, och starta, tidigast hösten 2016.



Är det svårt att studera på högskola och distans? {#svart}
------------------------------------------

Ja. Det passar inte alla och det kan vara både fysiskt och psykiskt krävande. Men svårt, tja, till viss del. Du har nu hamnat på en teknisk högskola och fokus är mer att du skall bygga programvaran till nästa WordPress, mer än att du skall bygga en webbplats med WordPress (för det gör vi inte...). 

Det är stora avhopp från dessa kurser. Det beror på en mängd olika saker. Det är bara så det är. Vissa saker beror på hur undervisningen är marknadsförd, strukturerad, hur kursmaterialet är utformat och hur lärarhandledningen fungerar.

Men det beror också på din egen inställning och attityd. Det handlar främst om hur **motiverad** du är. Det är viktigare att vara motiverad än att ha en hög med förkunskaper. Kurserna tar saker från början men det går snabbt framåt. Att vara motiverad, att hänge sig åt en studieteknik och att ge sig den på att klara det är ett bra ingångsvärde när kurserna startar.

Att kombinera högskolestudier med en karriär i e-sport är -- för de flesta -- inte alltid en bra lösning.

Om du hamnar efter i studierna så bit i det sura äpplet, hoppa av, lämna tillbaka studiemedlet till CSN och ta nya tag en annan gång. Är du inte tillräckligt motiverad så är det "bättre" att kasta in handduken från början.

Ok? Tillräckligt tydligt?

Är du fortfarande kvar?

I så fall skall jag och lärarteamet (och alla andra dbwebb-hangarounds) försöka [stödja dig i dina studier](kurser/lararstod-och-handledning) efter bästa förmåga. Lär dig använda forumet och webbplatsen dbwebb så finner du svar på många av dina frågor. Om inte, ställ nya frågor i forumet, eller chatten. Får du inte svar i chatten så ställer du samma fråga i forumet.



Skaffa dig en hobby {#hobby}
------------------------------------------

När man studerar brukar ibland hjärnan gå på högvarv, eller så behöver man ny inspiration. Då tar man en paus, en kopp av något varmt och en macka och sen går man en sväng i skogen, eller ägnar sig åt en (fysisk) hobby. 

Det är mitt bästa råd när det kör ihop sig. Hjärnan behöver vila för att bearbeta all ny kunskap.

För egen del har jag under sommaren anammat en ny hobby -- **Turf**. Det tvingar ut mig och ger lite fysisk övning. Rätt skoj är det också. Tanken är att besöka ett antal zoner och "ta dem". Man får poäng när man tar dem och under tiden man håller dem. Sen tävlar man månadsvis mot de andra turfarna i regionen.

[FIGURE src=/image/snapht14/turf-region-lord.png?sa=jpg&w=w2 caption="Jag är Turf Region Lord efter en cykelrunda på 2.5h i Ronneby, vad kan göra en lyckligare?"]

Vill du pröva på Turf så finns deras [webbplats](http://turfgame.com/) och du startar enklast genom att ladda ned appen på din Android eller iPhone. Spelet är gratis så testa och se om du fastnar som jag gjorde.

Det sägs att Turf startade i Karlskrona, men det är en annan historia och den tänkte jag ta reda på lite mer under hösten. Den teknik som behövs för att hålla Turf flytande är ju precis den tekniken som vi sysslar med här -- programmering, databaser, webbplatser och webbappar.



Avslutningsvis {#avslut}
------------------------------------------

Lycka till med dina studier nu. Kämpa väl så möts vi i forum och chatt.

Belöningen, efter avklarade studier, kan bli [ett jobb, likt det Daniel fick](blogg/danielj-visade-framfotterna-i-chatten-och-fick-jobb).

Man [tjänar rätt okey pengar som webbprogrammerare](blogg/vad-tjanar-en-webbprogrammerare).

Glöm nu inte att läsa [hur du kommer i gång med kurserna](kurser/kom-igang).

För egen del ska [jag ta en paus och gå ut och turfa lite](http://turfgame.com/user/Roos).

