---
author: mos
category: utbildning
published: "2013-02-04 08:43:39"
updated: "2013-09-17 11:27:17"
created: "2013-02-04 08:43:39"
...
Hur ser arbetsmarknaden ut för en webbprogrammerare eller webbutvecklare?
==================================

Ok, så du vill utbilda dig till Webbprogrammerare eller Webbutvecklare? En bra plan, om du frågar mig. Men vilken typ av jobb är det som du kommer få och hur ser arbetsmarknaden ut egentligen? 

Låt oss ta en titt på ett par vanliga jobb som du skulle kunna söka efter en examen i Webbprogrammering, eller mer specifikt, efter en examen från programmet Webbprogrammering (WIP) så som det ges vid BTH.

<!--more-->



Finns det jobb? {#finns-jobb}
----------------------------------------------------------



###Vad tror du själv? {#egen}

Naturligtvis måste vi komplettera med vår egen bild och uppfattning av omvärlden. Titta dig runt och du ser det oundvikliga i att teknik, datorer och webb blir med och mer av vår vardag och det behövs folk som kan tekniken. Att vara en duktig programmerare kommer alltid att vara eftertraktat.

Som en Webbprogrammerare, en WIP:are, så får du dels en specialitet i webbprogrammering, men du har också en stabil bas i traditionell programmering och mjukvaruutveckling. Med både specialitet och bas, i bagaget, kommer du att stå stabil på arbetsmarknaden.



###Yrkeskompassen ger vägledning {#yrkeskompassen}

Låt oss först försöka svara på frågan om hur arbetsmarknaden ser ut. Vi tar hjälp av arbetsförmedlingen och deras "[Yrkeskompassen](http://www.arbetsformedlingen.se/Om-oss/Statistik-prognoser/Prognoser/Yrkeskompassen-extern-sokning.html)" där de presenterar statistik på arbetsmarknadsläget och framtidsutsikterna per yrkesroll. 

Den yrkesrollen som en WIP:are får är närmast att jämföra med "Mjukvaru- och systemutvecklare". Via yrkeskompassen kan vi se en [översikt av nuläge och framtidsutsikter för denna yrkesrollen](http://www.arbetsformedlingen.se/Om-oss/Statistik-prognoser/Prognoser/Yrkeskompassen-extern-sokning.html?url=1886496582%2FYrkesbedomning.aspx&sv.url=12.172a79512211e45f0d800035). Per dagens datum så ser framtidsutsikten mycket ljus ut. Arbetslösheten är lägre än genomsnittet och det är mycket liten konkurrens om jobben, både i nuläget och på längre sikt.



###Var finns jobben 2012 och 2013? {#jobb-nu}

När vi läser en rapport från arbetsförmedlingen som försöker svara på frågan om "[Var finns jobben 2012 och första halvåret 2013?](http://www.arbetsformedlingen.se/Om-oss/Statistik-prognoser/Prognoser/Prognoser/Riket/6-28-2012-Jobb-for-arbetssokande-med-god-utbildning.html)" så ser vi direkt att undertiteln är "Jobb för arbetssökande med god utbildning". Eftergymnasial utbildning är så gott som krav på dessa jobb. 

Störst brist på arbetskraft är det bland annat på "Mjukvaru- och systemutvecklare". I rapporten står det också att läsa om "Efterfrågan på utbildade inom data och teknik":

> För data- och teknikyrken, exempelvis dataspecialister och de flesta ingenjörsyrkena, väntas en fortsatt god arbetsmarknad. Jobbtillväxten är särskilt tydlig för spetskompetent datapersonal, exempelvis mjukvaru- och systemutvecklare samt IT-arkitekter. Dataspecialister och civilingenjörer efterfrågas inom flertalet branscher. Datayrkena är även det område som har högst bristtal i Arbetsförmedlingens Yrkeskompass. Bägge yrkesgrupperna har under lång tid påverkats av att för få utbildat sig till de olika yrkena.

Så, ja, det ser bra ut på jobbfronten.



Hur ser jobben ut? {#ser-ut}
----------------------------------------------------------

När jag väljer kurser till programmet så har jag ett antal tänkta jobb i mitt bakhuvud. Sådana jobb som mina studenter skulle kunna tänkas söka. Dessa är tänkta som inspiration till mig, det är jobb som en WIP:are skulle vara kvalificerad, men inte begränsade, till. För att ge lite exempel så gör jag en sökning i databasen av befintliga jobbannonser och väljer ut ett par av dem -- så att du får se några exempel.



###1. Programmerare PHP, MySQL och CMS (DRUPAL, WP) {#jobb1}

Detta är ett litet tyngre och programmeringsinriktat jobb, ett sådant jobb som lämpar sig utmärkt för en WIP:are.

> ... konsultfirma som specialiserar sig på programmering, interaktionsdesign, utbildning och management. ... kan erbjuda en stimulerande miljö för dig som vill utvecklas och växa med likasinnade. Våra konsulter sitter både inne på kontoret men även ute hos kund. 

> Vi letar just nu efter nya konsulter som är intresserade av att utveckla i språk/tekniker PHP, MySQL för CMS som Drupal och Wordpress och Ramverk som Symfony. Det är ett krav från vår sida att man tidigare har arbetat med PHP och MySQL samt meriterande ifall man arbetat med Drupal, Wordpress eller Symfony. 

> Vi letar efter dig som är nyfiken och vill lära dig mer, samt har arbetat som utvecklare i minst ett år. Vi ser även gärna att du har grundläggande kunskaper av Linux, HTML, CSS och Apache. 



###2. Webbutvecklare (PHP, MySQL) {#jobb2}

Här är en annons där ett företag efterfrågar det som är nästan ouppnåligt, att skapa en webbutvecklare som är både duktig på frontend och på backend, där kunskaperna spänner från photoshop till SQL. Det finns inte många som är riktigt duktiga inom ett så brett område, med det eftersöks ändå.

> ... webbutvecklare. Vi vill jobba med dig som utvecklar både frontend- och backend och har en känsla för detaljer. Vi vill att du jobbar snabbt men noggrant och inser att det är detaljerna som gör det och att kvalitet alltid lönar sig. Att du har utvecklat i Wordpress eller kanske ännu hellre i Drupal och tycker att det är kul att jobba nära kunden. Du har god kompetens inom PHP, MySQL, jQuery, CSS och HTML, har jobbat några år, kan ta ansvar över dina åtaganden och jobba självständigt. Hos oss kommer du att jobba nära kunden, vara med att ta beslut och tillsammans med oss andra leverera grymma webbplatser till våra kunder. 

> Din utbildning och erfarenhet: Vi söker dig som har några års erfarenhet av webbutveckling och goda kunskaper inom: PHP, MySQL, jQuery, WordPress, Drupal, CSS, SEO. Vi värdesätter om du har kunskaper inom: HTML5/CSS3, Apputveckling iOS/Android, Illustrator och Photoshop.



###3. Driven PHP-utvecklare (och jQuery) {#jobb3}

Här är en annan annons med fokus på PHP men även jQuery, en mix av frontend och backend.

> Vi söker en driven och ansvarsfull PHP-utvecklare till vårt utvecklingsteam. Du har förmåga att förstå krav och önskemål från nyckelpersoner och kravställare i organisationen och självständigt omsätta dem till väl fungerande systemlösningar, företrädelsevis med hjälp av PHP och jQuery. Du blir en viktig del av ett duktigt och engagerat team där du får både varierande och intressanta arbetsuppgifter. Såväl tempo som stämning håller hög nivå och hos oss får du möjligheten att utvecklas både personligt och professionellt. Vi lovar att du kommer ha kul på jobbet!

> Du har tekniska kunskaper inom: PHP, MySQL, HTML / DHTML / CSS, jQuery, Drupal CMS, Linux. Att kunna uttrycka sig väl både i tal och skrift på engelska är ett krav. 



###4. Webbutvecklare {#jobb4}

Här ser vi en annons som söker webbutvecklare men ställer krav på tekniska kunskaper som kanske normalt inte har kopplats till en webbutvecklare. Det kan vara så att det finns ökade krav på vad en webbutvecklare, krav som ökas i takt med teknikens utveckling.

> ... ett utvecklingsföretag ... Vi jobbar mycket med öppen källkod och har en stark profil inom online-gaming. Nu behöver vi utöka vår personalstyrka med en webbutvecklare. Som webbutvecklare arbetar du med att utveckla webbapplikationer så som användargränssnitt för spel och back-office-system. 

> Vi ser gärna att du har: Eftergymnasial utbildning, Goda kunskaper i HTML5, CSS3 och JavaScript, Kunskap inom JSF/Facelets och Glassfish, God kunskaper av att arbeta i UNIX-system, Ett genuint intresse för webbutveckling. Meriterande är kunskap inom Java-programering och distribuerade system.



###5. Webbutvecklare till stor webbtjänst {#jobb5}

Här har vi en annons till en större spelare med en webbtjänst. Här är det lite spännande att läsa om vilka tekniker de söker efter.

> ... är idag utan tvekan ett av Sveriges mest attraktiva företag inom digitala medier där användare enkelt och snabbt kan hitta företag, personer och platser. På ett par år har ... vuxit från 0 till över 3 miljoner unika besökare ...

> Du kommer att tillhöra ett Scrumteam som arbetar nära beställare och användare för att utveckla och förvalta ... tjänster i webb-, mobil och smartphones. Miljön är utvecklande och dynamisk, där vägen från idé till färdig produkt är mycket kort. 

> För att kunna axla denna roll har du arbetat som webbutvecklare under minst 5 år där du har fått mycket goda kunskaper inom HTTP, HTML, CSS, Javascript/Ajax och W3C standarder och utveckling av transaktionsintensiva webblösningar I Open Source baserade MVC-ramverk. Du bör även vara bekant med Java. Du har ett stort eget driv och brinner för hur kod struktureras. För rollen som Scrum master bör du ha mist 2 års arbetslivserfarenhet. Du är kommunikativ och proaktiv i ditt arbete. Som person är du positiv, social och noggrann. Du har en stark ansvarskänsla och förmåga att samarbeta och bidra i grupp. Certifierad Scrum master är ett plus. 

> Teknik/Kompetenskrav: Erfarenhet av Responsiv design, CSS3 och HTML5, JQuery, JSON, XML, Versionshanteringsverktyg som SVN och/eller Git, SCRUM eller motsvarande arbetsmetodik, CI-verktyg: Jenkins, Bamboo eller motsvarande, Servlet containers som Tomcat eller Jetty, Automatiserade testverktyg t.ex. Selenium, Byggverktyg som Maven eller Ant, Kunskap om Linux- eller Unixbaserade operativsystem, En ”DevOps” ådra, Applikationsutveckling (iOS och Android) 



Avslutningsvis {#avslutning}
----------------------------------------------------------

Arbetsmarknaden för teknikkunniga webbprogrammerare och webbutvecklare ser ljus ut. Men det gäller att hänga med eftersom tekniken utvecklas och skiftar så snabbt. En av de viktigaste förmågorna man bör skaffa sig, är förmågan att lära sig nytt. Den tekniken som vi använder idag är säkert inte samma teknik som används om 20 år. Med tanke på att du skall ut i ett yrkesliv som sträcker sig över kanske 40 år så gäller det alltså att vara anpassningsbar. Det känns som en viktig förmåga.

Sådan här typ av input, om arbetsmarknadsläget och vad som efterfrågas av företagen, är oerhört viktig för mig när jag skissar på innehållet i programmet, när jag bestämmer vad vi skall fokusera på. Vi kan inte lära oss allt, så jag måste prioritera för att bäst matcha utbildningen med det som eftersöks. 



Diskutera {#diskutera}
----------------------------------------------------------

Diskutera vad du anser om detta i [forumet](f/6656).

 
