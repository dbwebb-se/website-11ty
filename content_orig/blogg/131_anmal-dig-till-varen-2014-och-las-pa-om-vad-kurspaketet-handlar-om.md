---
author: mos
category: utbildning
published: "2013-09-17 11:36:55"
updated: "2013-09-17 11:36:59"
created: "2013-09-17 11:36:55"
...
Anmäl dig till våren 2014 och läs på om vad kurspaketet handlar om
==================================

Du som vill bli **webbprogrammerare** och **webbutvecklare** kan nu anmäla dig till kurspaketet "Databaser, HTML, CSS, JavaScript och PHP" inför antagningen till vårterminen 2014, det finns som vanligt tre studietakter att välja mellan, kvartsfart (en kurs per termin), halvfart (två kurser per termin) och helfart (alla fyra kurserna på en termin). För att anmäla dig så går du direkt till [antagning.se och söker efter "Databaser, HTML, CSS, JavaScript och PHP" för våren 2014](https://www.antagning.se/se/search?period=VT_2014&freeText=Databaser%2C+HTML%2C+CSS%2C+JavaScript+och+PHP).

Vill du veta vad du ger dig in på? Här följer lite bakgrundsfakta.

<!--more-->


Femårsdag och ettårsdag samtidigt {#fodelsedag}
--------------------------------------------------------

Det är nu fem år sedan jag startade utvecklingen av dessa kurser som nu är [kurspaketet "Databaser, HTML, CSS, JavaScript och PHP"](utbildning#kurspaket) och samtidigt är de grunden till det [
treåriga kandidatprogrammet Webbprogrammering](utbildning#kandidatprogram) som ges vid BTH campus Karlskrona.

Jag har haft turen att kurserna har varit [populära och har ett bra söktryck](blogg/soktryck-pa-kurspaketet-infor-hosten-2013). Det har gjort att jag hela tiden kan utveckla kurserna och förbättra dem. Under dessa fem (sex) år så är det inte enbart kursmaterial som utvecklats, det är en hel del kringinformation som också finns tillhanda, både om webbprogrammering allmänt och om kursernas struktur. Allt detta är numer paketerat i webbplatsen dbwebb.se. [Hösten 2012 startade jag webbplatsen dbwebb.se](blogg/dbwebb-se-sjosatts-for-forsta-gangen) för att samla allt material som tidigare varit utspritt på olika nättjänster. Det var alltså officiell födelsedag för dbwebb.se nu i augusti, ettårsdagen. Hipp, hipp. 

Webbplatsen som du sitter på är alltså ett eget verk, både innehållsmässigt och koden bakom. Hela tanken med att bygga webbplatsen på (till största delen) egen kod är att hålla sig ajour med vad som händer och vara redo för alla typer av frågor som kan komma i samband med undervisningen. Webbplatsen bygger på [ramverket Lydia](lydia/tutorial) som också används som undervisningsmaterial i phpmvc-kursen. Webbplatsen utvecklas kontinuerligt, [en större uppdatering skedde i våras](blogg/version-2-av-dbwebb-se), utvecklingen sker hand i hand med Lydia.



MOOC, OER och öppen källkod {#open}
--------------------------------------------------------

Det finns populära begrepp inom utbildningsvärlden, bland annat talas det om *MOOC* (Massive open online course) [^1], som innebär att alla kan gå en högskolekurs. Det är kurser som är förberedda för ett stort antal studenter, i storleksordningen tusentals studenter. Ett annat populärt begrepp är *OER* (Open educational resources) [^2], det handlar om att göra utbildningsmaterial tillgängligt för gemene man, en tanke som liknar öppen källkod. *Öppen källkod* och *öppen programvara* förresten, det är ytterligare begrepp som är väldigt viktiga här på dbwebb. 

När jag tänker jag på det, så är dbwebb.se, och det vi gör här, i kurserna och utanför, influerade av alla dessa begrepp (och säkert fler därtill). Vi använder utvecklingsverktyg som är öppen källkod, vi använder programvaror som är öppen källkod och mycket av det vi producerar är [öppen källkod som publiceras på github](https://github.com/mosbth). Det vi gör handlar definitivt om OER, [allt kursmaterial](kurser) finns tillgängligt via denna webbplatsen och vi bedriver små "forskningsprojekt" där vi hela tiden *lär oss av det vi gör -- och delar den kunskapen*, ett exempel på det är forumtråden ["SEO Sökmotoroptimering av dbwebb.se"](t/522). Det handlar om öppenhet och att dela med sig av sina analyser och lärdomar. Vi kanske inte är MOOC men vi sysselsätter ett par hundra studenter varje termin. Grundtanken är dock MOOC, att erbjuda utbildning till en större mängd studenter, som koncept är [MOOC spännande att följa](blogg/den-nationella-debatten-om-distansutbildning-tar-fart). Som programvarutekniker hade jag dock kallat detta vi gör här för **"En produktlinjearkitektur för högskolekurser i Webbprogrammering"**, det handlar i alla fall om att ha en god grundstruktur på kurserna och ramverket kring kurserna, annars kan man inte hantera en större mängd studenter.

Nåja, vi gör så gott vi kan, och försöker göra det bättre efter hand.

Skall vi lägga till ytterligare ett nyckelord så får det bli *Blended learning* [^3], i den bemärkelsen att vi här blandar undervisning på distans och campus med i stort sett samma kursmaterial. Det är en utmaning i sig, att lyckas med detta, men vi jobbar på.

Apropå öppenhet så ser ni att forumet innehåller alla frågor från föregående kurstillfällen, det gör forumet till en viktig kunskapsbank för nya studenter. Dessutom behöver ofta en fråga enbart besvaras en gång, sedan finns den i forumet. Detta ser jag som en stor fördel, till och med en nödvändig fördel framför traditionella läroplattformar där forumen oftast är nya inför varje kurs. Sparade forum passar våra kurser betydligt bättre. Spara kunskapen för kommande studenter och andra som vill ha den.

En annan sak om öppenhet, som man märker som student, är att allas inlämningar är öppna i forumet. Det är en viktig grundtanke för mig i kurserna, det handlar om att skapa en miljö där vi visar upp vad vi gör och ger alla möjligheten att lära av varandra. Det passar in i ett öppet (källkod) tänkande.



Svårighetsgraden på kurserna {#svar}
--------------------------------------------------------

Kurserna i kurspaketet har en grundläggande behörighet, så den första kursen startar lugnt för alla nybörjare, den andra kursen blir lite mer programmeringsinriktad och svårighetsgraden ökar. Därefter blir det svårare och svårare. Man skall ha i åtanke att dessa kurser ges på det treåriga kandidatprogrammet Webbprogrammering och de studenterna läser parallellt andra kurser vilket ger dem en hel del extra förkunskaper inför kurser 3 och 4 (phpmvc och javascript).

Det kan helt klart upplevas som krävande att läsa kurspaketet, utan att ha några andra kurser vid sidan som fler förkunskaper. Det går om man är motiverad och har lätt för att lära. Men det är en stark rekommendation att komplettera och läsa andra kursera parallellt med kurspaketet. Det ger en bättre slutprodukt, ja, du som student alltså, din anställbarhet hos en potentiell arbetsgivare. Komplettera gärna med kurser inom programmering, databaser, unix&linux, webbdesign, modellering och liknande. Här kan du se en översikt över när kurserna ligger i tiden för kandidatprogrammet, och vilka andra kurser de läser, så du får [en bild över hur jag menar](wip/oversikt).



Får man jobb efter kurspaketet {#jobb}
--------------------------------------------------------

Ja, det får man, det finns exempel på studenter som enbart gått kurspaketet och direkt fått jobb efter. Beror det på kurspaketet eller studenten själv? Det är helt klart en kombination. Det är ingen garanti att du får ett jobb efter kurspaketet. Allt beror på hur bra du är, kurspaketet ger dig en grund, du måste själv anamma allt som hanteras i kurspaketet och lära dig att *lära dig själv* allt eftersom nya tekniker och krav ställs på dig. Men, kurspaketet innehåller de delar som är viktiga för en webbutvecklare eller webbprogrammerare, det handlar om HTML, CSS, JavaScript, PHP och databaser med SQL. Det finns en hel del jobb med den kravprofilen, här är några exempel på [jobbannonser för en webbprogrammerare](blogg/hur-ser-arbetsmarknaden-ut-for-en-webbprogrammerare-eller-webbutvecklare). Arbetsmarknaden ser ljus ut för en Webbprogrammerare, enligt arbetsförmedlingen undersökningar, en av de kan du läsa om här, ["Det saknas mjukvaru- och systemutvecklare"](http://programvaruteknik.blogspot.se/2012/06/brist-pa-mjukvaru-och-systemutvecklare.html).

Det finns fler tekniker att lära sig, men, [PHP och JavaScript är två av de hetare teknikerna](blogg/tva-heta-programmeringssprak-att-lara-sig-php-och-javascript) för tillfället. Men det gäller att [ha ögonen öppna, tekniker förändras](blogg/vilka-ar-de-mest-populara-teknikerna-pa-webbplatser). 

Men, åter till frågan, får man jobb. Ja, det är tydligt, men räcker det? Min rekommendation är att du skaffar en examen. En tvåårig examen (högskoleexamen), helst treårig (kandidatexamen). Kurspaketet kan hjälpa dig på vägen och du får en möjlighet att se om Webbprogrammering och Webbutveckling är något för dig. Men du vill helst ha en examen. Här är en översikt av olika [utbildningsprogram inom webbutveckling och webbprogrammering](blogg/en-oversikt-av-ansokningssiffror-till-hosten-2013-for-utbildningar-i-webbutveckling), som leder till en examen. Det kan också vara värt att läsa igenom [jämförelsen mellan olika antagningskrav](blogg/jamforelse-mellan-antagningskrav-och-kurser-i-matematik-for-hogskoleprogram-i-webbutveckling-och-webbprogrammering) till programmen, det är framförallt förkunskaper på matematik som skiljer och de med högre förkunskaper *kan vara* mer tekniskt inriktade.

*Alla som gått ut kandidatprogrammet Webbprogrammering har jobb.* Så fick jag det sagt. Det kändes skönt.

En sak som du kan vara säker på, om du väljer kurspaketet, är att du får möjlighet att bli en del av en community som vill lära sig att bli bra på webbprogrammering och webbutveckling, ett sådant nätverk kan vara bra att ha, även efter studierna, när det handlar om jobb och pengar, eller kanske ideella projekt för den delen. Nätverk är bra, det finns flera [nätverk att ansluta till som är relaterade till dbwebb](blogg/natverk-att-ansluta-sig-till-nar-du-ar-fardig-som-student).

Så, hjärtligt välkommen med din ansökan till kurspaketet -- och kanske i förlängningen till kandidatprogrammet Webbprogrammering. Om du har gått de inledande kurserna på kurspaketet och har en tvåårig examen i webbutveckling eller webbprogrammering så finns det möjlighet att bli [antagen till sista året på Webbprogrammering vid BTH](t/1438), det är inget som annonseras ut, det prövas på individuell basis.

Hör av dig i [forumet med frågor](forum/viewforum.php?f=30), eller maila mos@bth.se.



Referenser {#referenser}
--------------------------------------------------------

[^1]: [Wikipedia om Massive open online course](http://en.wikipedia.org/wiki/Massive_open_online_course)
[^2]: [Wikipedia om Open educational resources](http://en.wikipedia.org/wiki/Open_educational_resources)
[^3]: [Wikipedia om Blended learning](http://en.wikipedia.org/wiki/Blended_learning)

