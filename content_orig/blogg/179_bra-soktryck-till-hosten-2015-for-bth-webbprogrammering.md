---
author: mos
category: utbildning
published: "2015-04-17 06:47:15"
updated: "2015-04-17 08:11:57"
created: "2015-04-17 06:47:15"
...
Bra söktryck till hösten 2015 för BTH Webbprogrammering
==================================

Ansökan till hösten 2015 är stängd och vi summerar söktrycket till utbildningar för BTH Webbprogrammering och relaterat till dbwebb. Sammantaget kan vi säga att söktrycket är bra.

Trevligt att så många är intresserade av webbutveckling, webbprogrammering och dessutom är intresserade av att komma just hit för att öva och lära sig.

<!--more-->

[Inför hösten erbjöd vi](blogg/las-till-webbprogrammerare-2015) två kurspaket om studietakt 50% (distans) samt kandidatprogrammet i Webbprogrammering (campus).

[FIGURE src=/image/webbprogrammering/emma-katalog.jpg?w=w2 caption="Emma visar hur man blir en Webbprogrammerare."]



Söktryck kurspaketen {#kp}
---------------------------------------------------

Söktrycket till kurspaketen blev enligt följande.

| Kurspaket                                | Sökande prio 1 | Sökande totalt |
|------------------------------------------|---------------:|---------------:|
| [Webbutveckling och programmering 30hp 50%](webutv)	       | 301 |  595 |
| [Databaser, HTML, CSS, JavaScript och PHP 30hp 50%](webprog) | 449 |  831 |
| *Totalt*                                                   | *750* | *1426* |

Sökande i prio 1 innebär att den sökande har sökt kurspaketet inom ramen för de 45hp som den sökande kan bli antagen till.

Det är bra siffror. Det är svårt att jämföra med föregående terminer då utbudet har varit större i form av kurstakter och fristående kurser. Inför [våren 2015 var söktrycket totalt 3312 ansökningar](t/3040), att jämföra med 1426. Men vårens utbud var tre gånger så stort som nu.

Så visst är det bra söktryck.

Jämfört med andra BTH utbildningar, så står sig de två kurspaketen bra. Andra BTH-utbildningar som har liknande söktryck är kurspaket i Företagsekonomi (642/2236), MBA-programmet (542/717) och Sjuksköterskeprogrammet (219/1359). 

Den första siffran är prio 1 och den andra är totalt.

Bland BTHs tekniska utbildningar är det alltså dessa två kurspaket som lockar flest sökanden. Alltid något.

Utbildningsplatserna till dessa kurspaket är begränsade, så det blir hård konkurrens om platserna. Några exakta siffror på hur många som antas är dock inte bestämda, ekonomerna håller på och räknar.



Söktryck Webbprogrammering campus {#campus}
---------------------------------------------------

Söktrycket till campusprogrammet Webbprogrammering (kandidatexamen) blev enligt följande. Föregående års sökanden inom parantes (2014, 2013, 2012).

| Progam                                   | Sökande prio 1 | Sökande totalt |
|------------------------------------------|---------------:|---------------:|
| Webbprogrammering 180hp (campus)         |40 (20, 27, 21) | 303 (237, 206, 145) |

Årets söktryck är bra och jag är mer än nöjd. Förra året var det en dipp i söktrycket (20), året innan var det okey (27). Här räknar jag med att det kommer in en hel del efteranmälningar, som det brukar göra. Till förra hösten så dubblerades antalet anmälningar, om man räkningar in efteranmälningarna. 

Programmet har 30 platser och till hösten kommer det att bli konkurrens om platserna. Även hösten 2014 var det konkurrens om platserna, när man räknar in efteranmälningarna.



Erbjudande 2016 och framöver {#erb}
----------------------------------------------------

Vi har sett över vårt utbildningsutbud och kommer att [starta ett nytt utbildningsprogram i Webbprogrammering 120hp (distans)](forum/viewtopic.php?f=32&t=905&start=60) som leder till en högskoleexamen.

Det innebär att från och med 2016 och framöver kommer följande att erbjudas.

| Utbildningsprogram / Kurspaket                                                | Platser | Antagning |
|--------------------------------------------------------|---------:|:------:|
| [Webbutveckling och programmering 30hp 50%](webutv)	 | 70 | vår & höst  |
| [Databaser, HTML, CSS, JavaScript och PHP 30hp 50%](webprog) | 70 | vår & höst |
| Webbprogrammering 120hp (distans) | 70 | höst |
| Webbprogrammering 180hp (campus)  | 30 | höst |

De som läser kurspaketen kan tillgodoräkna kurserna in i en examen från distans- eller campus-programmet. Man kan gå kurspaketen och sedan ansöka om att bli antagen till senare del av distans eller campus-programmet.

Har man gått två år på distans och fått sin högskoleexamen så kan man fortsätta och gå det tredje året på campus för en kandidatexamen.

För att kunna bli bäst på det vi gör så måste vi prioritera och prioriteringen är utbildningar som leder till examen. Därmed har vi fått prioritera ned de fristående kurserna och de olika studietakterna på kurspaketen. De som är intresserade av enskilda kurser rekommenderar jag nu istället att de överväger att välja ett av kurspaketen.

Jag har inte helt släppt tanken på att åter erbjuda de (sökmässigt) oerhört populära kurserna i [python](python), [javascript1](javascript1) och [databaser, html, css och php](htmlphp). Men det närmaste året måste vi fokusera på det nya distansprogrammet. Som vanligt är det en fråga om resurser, tid och prioriteringar. 

Vi har tidigare haft en mycket flexibel syn på hur studenten sköter sin studietakt, det är något jag vill behålla i största möjliga mån. Men, en viss tydligare struktur kommer att införas. Det viktigaste är att upplägget ovan stödjer att man kan ansöka om omregistrering på godtycklig kurs i kurspaket varje termin. Det är nämligen grunden i flexibiliteten som underlättar om man hamnar efter i sin studietakt.



Avslutningsvis {#avslut}
--------------------------------------------------------

Så, jag och (det ständigt växande) lärarteamet tackar för förtroendet i form av söksiffrorna och det nya distansprogramet och vi ska göra vårt bästa för att leva upp till de förväntningar som finns.
