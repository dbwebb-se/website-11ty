---
author:
  - mos
category:
  - kursnyheter
  - alumni
revision:
  "2018-02-16": "(A, mos) Publicerad."
...
Fråga Filip Ekberg om livet som egenkonsult
==================================

[FIGURE src="image/person/Filip_Ekberg.png?w=c5" class="right" caption="Filip Ekberg, student som blev egenkonsult."]

Det blir en hel del studenter som passerar utbildningen när man är lärare och programansvarig och det är alltid spännande att se vad det blir av de studenter som går ut programmet, och lika spännande att se hur studenterna ser tillbaka på sina studier, efter ett antal år i arbetslivet.

Helt säkert kan de ge insikt till de studenter som nu går våra utbildningar, och kanske även till de som planerar att söka till våra utbildningar.

Så, låt oss prata med Filip Ekberg som gick ut ett av våra program inom Programvaruteknik, för cirka 10 år sedan.

<!--more-->



Introduktion {#intro}
-----------------------------------

Min relation till Filip var lärare och programansvarig för det programmet han gick. En del studenter tar lite extra plats och är lättare att minnas, Filip är en sådan då han visade både energi, vilja och kraft när det gällde studier och närliggande saker som att arbeta vid sidan av studierna.

Efter studierna har vi hållit kontakten och jag har haft förmånen att följa Filip i hans karriär som utvecklare, författare, föredragshållare och jag har följt hans utlandsvistelse i Australien samt nu när han återvänt till Sverige som egenföretagare.

Vilka insikter och råd kan Filip ge till nuvarande och blivande studenter?

Jag ställer några frågor till honom så får vi se.



Filip minns skoltiden {#skoltiden}
-----------------------------------



[FIGURE src="image/person/filip-ekberg-klasskompisar.jpg?w=c5&a=28,32,30,49" class="right" caption="Filip som student."]

### Hur känns det nu snart tio år sedan du gick i skolan? {#1}

Det känns väldigt overkligt, tiden har gått extremt fort sen tiden på BTH men samtidigt när jag reflekterar över vad jag gjort de senaste åren så tänker jag ibland: Hur har jag hunnit med allt detta?
 
Jag har alltid älskat att lära mig, och att lära andra, nya saker, och det har jag försökt fortsätta med långt efter studietiden. När jag tänker tillbaka på min inställning när jag tog examen minns jag att jag tänkte **"Nu känner jag mig full-lärd, det finns inget jag inte kan lösa!"**, även om jag fortfarande har inställningen att alla problem går att lösa så har jag nog kommit till insikt att för varje år som går så inser jag hur mycket jag inte kan!



### Finns det något speciellt minne du har sedan skoltiden? {#2}

Jag jobbade väldigt mycket vid sidan av mina studier. När jag var 18 år startade jag en enskild firma för att kunna ta på mig uppdrag vid sidan av mina studier. Under tiden jag studerade fick jag verkligen lära mig att balansera studier, jobb och även att hinna med det roliga i livet.
 
Men om jag ska välja en sak som gjort extremt stor påverkan på mitt liv, så måste det vara under _"Stort programvaruprojekt"_ som det hette då, där vi fick som krav på oss att lära oss prata inför publik. På denna tiden fanns det **inget jag avskydde mer än att stå inför folk**. Jag tjatade till mig att få göra denna enskilt, tillsammans med Mikael och gästföreläsaren som skulle ge oss tips på hur man pratar inför en grupp människor. Hon inspirerade mig enormt mycket och jag kände: Om jag bara pratar om något jag brinner för, och övar så är ju detta det roligaste som finns! Vilken känsla!
 
Små guldkorn från diverse kurser har hjälpt mig enormt genom arbetslivet, men att lära sig stå inför en grupp människor och prata om något man älskar är nog det jag är mest stolt över att ha övervunnit.



Filip med sin konsultfirma {#konsult}
-----------------------------------

### Du har nu en egen konsultfirma, vilka tips kan du ge till de studenter som går i tankar att starta eget? {#3}

Våga fråga andra om hjälp! Det är en växande trend att starta eget, oftast som konsultverksamhet, och det finns mycket folk som sitter i samma båt eller gått igenom samma resa. Det är enklare att starta ett aktiebolag idag än vad det var för 10 år sedan, och det är absolut något jag rekommenderar om man går i tankarna på att köra eget.
 
Det finns bara en sak jag ångrar med att starta min konsultfirma, och det är att jag inte gjorde det tidigare! **Marknaden skriker efter systemutvecklare**, och även produktbolag hyr in kompetens. Det är svårslaget att köra eget då man själv precis kan bestämma vilka konferenser man vill gå på, när (och hur mycket!) semester man vill ha.
 
Sen är det viktigt att _inte undervärdera sig själv_, fråga runt på marknaden vad andra har för arvode. Det är inte bra för någon om du säljer dig för billigt! Men det gäller ju även om man är anställd, man ska våga ta för sig, tänk på att det är brist på systemutvecklare! 



Att jobba utomlands {#utomlands}
-----------------------------------

### Du jobbade utomlands, är det något som skiljer på att jobba i Sverige och utomlands? {#4}

Det är svårt att sätta fingret exakt på vad som skiljde sig i arbetslivet, på ett sätt kändes det som att arbetskulturen i Australien var mer avslappnad, men samtidigt kändes det som de var högre throughput. Produktbolaget jag var på sista året i Australien hade även kontor i San Francisco, så där blev det väldigt färgat av en amerikansk kultur, det bästa av två världar kanske?
 
[FIGURE src=image/person/filip-ekberg-speaker.jpg?w=c5&a=23,0,0,10 class="right" caption="Filip som talare."]

Australien var extremt tacksamt att jobba i, det är mycket folk från hela världen och **alla jag träffade var genuint trevliga och väldigt inbjudande**. Det gjorde absolut vardagen roligare!
 
Det var inte bara en underbar kaffekultur, utan även en helt fantastisk IT-kultur (även om jag hade ADSL2): hög kompetens och riktigt spännande utmaningar. Jag fick chansen att jobba med allt från bank till system för att sälja kol. Samtidigt som jag fick chansen att prata på en av Australiens största Microsoft konferenser; TechEd.



### Har du några tips att ge den student som gärna vill jobba utomlands? {#5}

**Gör klart dina studier först**, det blir extremt mycket lättare att få arbetsvisum om man har en kandidatexamen.

Vi hade tre krav när vi valde var vi ville flytta: Engelsktalande, varmt och inte USA. Det lämnade inte mycket till fantasin, men efter att ha blivit erbjuden ett jobb i Australien packade vi in allt vi ägde i ett magasin och flyttade ner; utan att ens ha besökt landet.

Det är nog det bästa vi gjort, innan vi fick vår dotter, och jag tror absolut inte det är sista gången vi bor utomlands. Australien kanske inte är det första landet på utvecklares lista, men företag som Atlassian och Campaign Monitor har sitt huvudkontor där och det är absolut en växande marknad med spännande utmaningar inom IT.

**Våga prova, det behöver inte vara för evigt!**



Tips från Filip {#tips}
----------------------------------------

### Har du några tankar om vad som är viktigt att fokusera på för att lyckas? Är det teknik eller kommunikation eller annat? {#6}

Jag tror det beror på vad man har för mål med sin karriär, det kan såklart ändras under åren man jobbar också, men personligen har en gyllene regel varit att arbeta på hur man hanterar olika typer av människor.
 
Speciellt som konsult är det extremt viktigt **att kunna hantera olika typer av människor**, men även snabbt kunna sätta sig in i kniviga situationer som behöver lösas snabbt och effektivt. Tänk också på att ofta får man uppgifter där man behöver **hjälpa beställaren att förstå vad de egentligen vill ha**, och vad implikationerna blir av att göra vissa vägval.
 
Teknik kan man alltid lära sig, som jag tidigare nämnde så har jag med åren insett hur mycket jag faktiskt inte kan. Utan en viktig färdighet hos en duktig utvecklare är att veta hur man hittar lösningar på problemen, snabbt. Det handlar mycket om att **bli duktig på att veta vad man ska söka efter**, och våga tänka utanför boxen.
 


### Vilka tekniker känns som extra heta i din nisch och/eller generellt i branschen? {#7}

Under nästan hela min karriär har jag jobbat med Microsoft-tekniker, allt från webbsidor, APIer, Point-of-sale, desktop till mobil-appar. Jag skulle nog säga att just nu är mobil-appar extremt hett, och har varit väldigt länge. Skillnaden från 5 år sedan är att idag vågar företag satsa på appar, och är även medvetna om att det kostar pengar att ta fram.
 
Jag tror också det finns en framtid i att lära sig applicera machine learning i olika typer av system för att lista ut vad användarna vill ha innan de vet det själva.
 
**Tittar man på webb så får man vara med i svängarna**, för där blir teknikerna föråldrade snabbare än du hinner ladda ner paketen. Men det är väl det som gör utveckling spännande? Idag handlar det mer om att snabba upp, eller kanske snarare effektivisera vårt arbete, medans för 5–10 år sedan fokuserade vi väldigt mycket på att bara leverera något av hög kvalitet "out of the box". Med **continious integration, och deployment** vågar man släppa snabbare och ta risken med ett par småbuggar så länge vi får ut en fix snabbt!
 


### Några mer tips att ge studenter som snart skall ut i arbetslivet (eller de som har några år kvar på sina studier)? {#8}

Njut av studietiden! Våga **ställa mycket frågor och utmana varandra** att testa nya spännande tekniker, det är så vi tar oss framåt.
 
Ni kommer hinna med att jobba efter studierna är över, och det finns alltid intressanta projekt att hoppa på sen också, även om de är lätt att stryka med i hypen av alla start-ups redan nu.



Avslutningsvis {#avslutning}
----------------------------------------

Vi tackar Filip för hans tid och insikter och önskar honom lycka till framöver!

Kanske får vi se honom på en av kommande GrillCons och där höra mer, vi får se.

Du kan [kontakta Filip via hans blog](https://www.filipekberg.se/contact-filip/) eller [hitta Filip via LinkeIn](https://se.linkedin.com/in/filipekberg).

Du kan se Filip prata på olika konferenser och senast var det på [Øredev 2017 om The state of C# - What Have I Missed?](https://www.filipekberg.se/2017/11/21/csharp-what-is-next/)

Vill du se mer med [Filip om programmering i Windowsmiljö med C# och .NET så kikar du på hans YouTube-kanal](https://www.youtube.com/user/frW87).
