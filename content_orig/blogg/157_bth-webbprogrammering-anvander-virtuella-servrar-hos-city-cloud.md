---
author: mos
category: utbildning
published: "2014-03-27 07:37:22"
updated: "2014-03-27 07:37:22"
created: "2014-03-27 07:37:22"
...
BTH Webbprogrammering använder Virtuella Servrar hos City Cloud
==================================

Alla programstudenter på campus-programmet BTH Webbprogrammering kommer från och med hösten 2014 att erbjudas en virtuell server hos City Cloud. Detta är en direkt effekt av samarbetet mellan BTH Webbprogrammering och City Network med tjänsten City Cloud.

> "Tidigare pratade man om att erbjuda fria datorer till studenterna, men det är gammalt. Nu är det en egen virtuell server i molnet som gäller. I alla fall för en BTH Webbprogrammerare." 

> *Mikael Roos, programansvarig BTH Webbprogrammering*

<!--more-->


Fokus på Unix och virtuella servrar i molnet {#moln}
--------------------------------------------

[FIGURE src=/image/webbisar/molnet.jpg?q=100 caption="Virtuella servrar i molnet -- nu en reell del av vardagen för en BTH Webbprogrammerare.<br>Illustration av [Anna Handell, Montage](http://montage.se)." class=right]

I en tidigare artikel berättade jag om [samarbetet mellan City Network med tjänsten City Cloud och BTH Webbprogrammering](blogg/city-cloud-samarbetar-med-bth-webbprogrammering). Nu ser vi en första konsekvens av det samarbetet. 

Samarbetet ger mig möjligheten att erbjuda en virtuell server till alla programstudenter på programmet Webbprogrammering. En virtuell server som driftas i [City Clouds serverpark](https://www.citycloud.se/).

Rent praktiskt får studenterna tillgång till en egen server, en virtuell sådan, där de kan installera, förslagsvis, en Linux-distro som Debian, eller kanske en Unix-variant som FreeBSD. På denna server kan de sedan lägga till egna programvaror, webbserver, PHP, MySQL och annat trevligt. Den virtuella servern nås sedan via ssh och sftp, terminalen blir ett naturligt arbetsverktyg tillsammans med terminalprogramvara som tmux och irssi eller weechat för att alltid vara uppkopplad på irc-kanalen?

Hur som, en egen server blir det och sen får man se vad man gör av den. En egen virtuell server som driftas i molnet. Jag hoppas att detta ger studenterna en bra möjlighet och motivation att ytterligare lära sig Unix och allt vad det innebär att drifta en egen server. 


[FIGURE src=/image/vimmel/servrar.jpg?w=c7&a=28,0,20,0 caption="Visst är det kul att pilla på servrar, fråga Kennet, Robin, Daniel och Anders -- men nu kan vi även pilla i molnet." class=left]

Tidigare har jag alltid uppmuntrat studenterna till att skaffa en egen server hemma i garderoben. Jag betraktar det som en lysande möjlighet att lära sig mer om Unix och servrar. En virtuell server behöver inte ta bort behovet av en egen server hemma i garderoben, jag ser det som ett komplement. Alla vägar -- som leder till att mina Webbprogrammerare lär sig mer om Unix och servrar -- är bra vägar att vandra på.

Kan man inte bara lära sig detta i en kurs? Klart man kan, men man lär sig oerhört mycket mer, om man också tar på sig att sjösätta och drifta en egen server, en i molnet och en hemma i garderoben. Man måste ju ha en hobby. Jag röstar på hobbyn "min egen server". 

Höstens studenter kommer att bli de första som får tillgång till de virtuella servrarna. Det sker i mitten av höstterminen, när de kommit igång med sina studier. Jag kommer att behöva lära ut en del om grunderna i Unix och vad en virtuell server är, men det ser jag fram emot.

Nu under vårterminen kommer vi provköra och testa konceptet med City Clouds virtuella servrar. Jag kommer att ta hjälp av de  studenter som idag finns på programmet.

Det är ett mycket spännande projekt, och jag hoppas verkligen att det uppskattas av studenterna. Detta blir en bra möjlighet för dem att lära sig lite extra saker under sin studietid, sånt skall man inte tacka nej till.
