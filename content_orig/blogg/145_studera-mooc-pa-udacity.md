---
author: mos
category: utbildning
published: "2014-01-09 08:26:31"
updated: "2014-01-09 08:28:01"
created: "2014-01-09 08:26:31"
...
Studera MOOC på Udacity
==================================

Hamnade du på reservplats till vårens högskolekurser? Men du är ändå sugen på att studera och lära dig nya saker? Lugn, det nya kurskonceptet MOOC, massive online courses kommer till undsättning. Här finns kurser som du kan hoppa på och studera i din egen takt, utan att någon frågar dig om förkunskapskrav eller erbjuder dig en reservplats.

För egen del satte jag ihop en lista med kurser som jag gärna vill titta lite närmare på, jag valde webbplatsen Udacity och hittade 6 relevanta kurser.

<!--more-->

Och allvarligt talat, det är inte jättelätt att komma in på svenska distanskurser, speciellt inte de som är populära. För egen del sökte jag ett par kurser och på en av dem fick jag följande besked.

> *Din reservplats i den här urvalsgruppen är: 568. Antalet sökande som har blivit antagna i den här urvalsgruppen är: 0.*

Det känns helt klart som jag har begränsade chanser att bli antagen till den kursen. Så vad gör man, man ser sig om i världen och hittar Udacity.



Vad är MOOC och Udacity? {#mooc}
----------------------------------------------------

[MOOC](http://sv.wikipedia.org/wiki/Mooc-kurs) handlar om kurser som är skräddarsydda för en stor klass med studenter, flera hundra, tusen eller tiotusentals studenter. Det innebär att allt kursmaterial ligger framme online, kurstillfället är inte nödvändigtvis knutet till en tidsperiod och man kan troligen inte räkna med så mycket lärarnärvaro eller lärarstöd.

[Udacity](https://www.udacity.com/) är en webbplats som levererar onlinekurser enligt MOOC konceptet. Udacity startade som ett projekt på universitetet Stanford, så det har sina rötter i universitetsvärlden.



Min kurskatalog på Udacity {#kurser}
----------------------------------------------------

Nåväl, jag kikade i deras kurskatalog, dels för jag vill lära mig mer om vissa ämnen och dels för att jag är intresserade av deras koncept och vad jag kan lära mig av det till min egen verksamhet som lärare.

Följande kurser hittade jag och snabbt lade till dem till min Udacity kurskatalog.

[FIGURE src=/image/snap/udacity-courses.png caption="Min kurskatalog med onlinekurser på Udacity."]

Kurserna i min kurskatalog blev alltså följande.

* Web Development
* Mobile Web Development
* HTML5 Game Development
* Software Testing
* Software Debugging
* Interactive 3D Graphics

Anrättningen ser spännande ut, för en webbprogrammerare och programvarutekniker. För tillfället känner jag mig mest lockad av Mobile Web Development, HTML5 Game Development eller kanske ett område som jag inte direkt behärskar -- Interactive 3D Graphics.

Jag tänker som så, istället för att läsa en bok, eller titta på tv, så kan jag följa en kurs på Udacity, så länge den är trevlig.


Framtiden för liknande verksamhet {#framtid}
----------------------------------------------------

Det pratas en del om MOOC och Udacity-liknande initiativ och vad det innebär för utbildning generellt och för högskole-sverige specifikt. Det är en diskussion som kommer fortsätta under 2014 och det ska bli intressant att följa den.

Så här långt nöjer jag mig att konstatera att jag har en spännande kurskatalog att följa på Udacity, vi får se om jag verkligen orkar ta mig igenom någon av kurserna, innan årets slut. Men jag ska nog kika på dem, och inhämta lite inspiration till min egen undervisning.

Har du själv erfarenheter av MOOC-kurser eller tänker delta i någon under 2014? Säg vad du tycker i [forumets mooc-udacity-tråd](t/1867).
