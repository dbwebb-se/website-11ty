---
author: mos
category: webbprogrammering
published: "2013-08-20 15:20:12"
updated: "2013-08-20 15:20:19"
created: "2013-08-20 15:20:12"
...
CodeIgniter är till salu
==================================

[CodeIgniter är till salu](http://ellislab.com/blog/entry/ellislab-seeking-new-owner-for-codeigniter). Ett av de mer välkända opensource-projekten inom PHP och MVC-ramverk bjuds nu ut till försäljning och man inser att det inte bara är guld och gröna skogar kring ett sådant projekt. Enligt EllisLab, som driver CodeIgniter, är anledningen till försäljningen att verksamheten kring CodeIgniter inte passar in i deras affärsmodell. Det kan säkert stämma, men det är inte heller svårt att tänka sig hur mycket jobb det ligger bakom att utveckla, underhålla och hantera ett av världens mer populära ramverk.

<!--more-->

Det var ett par år sedan jag först bekantade mig med CodeIgniter och jag gillade verkligen deras dokumentation och manualer som beskrev CodeIgniter och rent allmän hantering kring ett MVC-ramverk. Däremot hade jag lite svårare för grundstrukturen som kändes lite gammal och tillkrånglad, men överlag gillade jag CodeIgniter. Dessutom passade det utmärkt att använda som en del i MVC-kursen, bland annat för sin utmärkta dokumentation.


Kanske är det affärsmodellen som är fel för EllisLab, kanske har underhållet av kodbasen växt dem över huvudet, kanske behöver CodeIgniter en rejäl omskrivning av koden för att hänga med nu när PHP 6 närmar sig, kanske är det inte tillräckligt drag i communityn kring projektet. Oavsett det så är det på väg ned när energin kring ett sådant projekt mattas ut.

Kanske borde de göra som första kommentaren säger:

> <i>Just put it to rest peacefully! It’s lived a good life.</i>

Oavsett vad så krävs det ekonomi för att ett storskaligt projekt inom opensource-världen skall överleva. Grundarna kring WordPress har skapat både företag och tjänster kring produkten och lyckas med konststycket att ha en levande community. Drupal är ett annat exempel där grundarna lyckas skapa ett företag och kommers kring projektet. *Pengar behövs, man kan inte leva på att producera öppen källkod allena*. För att lyckas med ett projekt inom öppen källkod så behövs lite smarthet och marknadstänkande där lönsamhet kombineras med en aktiv community (som också måste ha mat på bordet).

Det skall bli intressant att se vad det blir av CodeIgniter. Det ser helt klart ut som produkten är på väg in i en ny fas.

[Kommentera i forumet](t/1426).


