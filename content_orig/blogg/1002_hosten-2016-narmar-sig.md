---
author: mos
published: "2016-08-04"
category:
    - kursnyheter
...
Hösten 2016 närmar sig
==================================

[FIGURE src="/image/vimmel/forsmak-ht15.jpg?w=w2&h=100&cf"]

Andra urvalet är gjort och det är nu cirka 250 studenter antagna till höstens utbildningar i webbprogrammering i Karlskrona.

Det närmar sig.

<!--more-->



Välkomstbreven
-----------------------------------

Det finns välkomstbrev som ger dig informationen du behöver för att komma igång med dina studier.

* [Välkomstbrev Webbprogrammering 180hp campus HT2016](http://edu.bth.se/brev/86875.pdf)
* [Välkomstbrev Webbprogrammering 120hp distans HT2016](http://edu.bth.se/brev/86890.pdf)
* [Välkomstbrev Programmering och webbutveckling 30hp distans HT2016](http://edu.bth.se/brev/KP801.pdf)

Vill du förbereda dig mer så läser du om [välkomstbrev och kursstart](kurser/faq/valkomstbrev-och-kursstart).



Reservplats?
-----------------------------------

Jag har ingen bra känsla för hur det kan gå om man har reserplats. Det finns en tråd i forumet som visar lite hur antagningen går till och var man kan hitta statistik och historik. Mitt råd är att kika i [forumtråden om antagning](t/5331) och därefter göra en egen gissning.



Introduktionsvecka
-----------------------------------

Campusprogrammet har en introduktionsvecka som startar utbildningsprogrammet den 22:a augusti. Distansprogrammet startar en vecka senare men mitt råd är att försöka hänga med på introveckan via distans --- så gott det går. Det skadar inte att komma igång med labbmiljön så fort som möjligt.

Vi kommer se till att det finns aktiviteter både på förmiddagar och eftermiddagar på introveckan. Det blir kom igång med labbmiljö på förmiddagar och eftermiddagarna tar vi det lite lugnare och varvar BTH information med studier i GPS-relaterade aktiviteter i BTHs och Karlskronas omgivningar.

Distansprogrammet och kurspaketet startar den 29:e augusti.



Innebandy
-----------------------------------

Förutom att studera så finns det mycket att göra på campus. Till hösten tänkte vi testa med lite innebandy på torsdagarna. Det blir en mix av lärare, alumni och studenter så det är bara att hänga på, än finns det platser kvar. Vi spelar på stor plan och det finns plats för 20 varje gång. 

Hör av dig till mos i chatten och du är intresserad. Kom och spöa mos i innebandy --- vem kan missa ett sådant tillfälle?



Grill
-----------------------------------

Höstens grill går av stapeln den tredje fredagen i september, detta året blir det den 16.e september. Campus-student som distansstudent är välkommen till grillen.

Läs mer om [GrillCon](https://grillcon.dbwebb.se/om-grillcon), som vi kallar grillen.



/mos (Mikael)
