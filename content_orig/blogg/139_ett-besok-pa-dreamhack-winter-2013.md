---
author: mos
category: webbprogrammering
published: "2013-11-29 22:15:53"
updated: "2013-11-29 22:16:12"
created: "2013-11-29 22:15:53"
...
Ett besök på Dreamhack Winter 2013
==================================

Dreamhack Winter 2013 - världens största spelmässa - alltid lika spännande att besöka Dreamhack och inandas atmosfären, allvarligt talat alltså. Det är en speciell känsla att vara på plats och se alla dessa datorer uppradade, skärmar med rörelser och explosioner, tävlingar, tv-sändningar, esport- och streaming-idoler, uppträdanden, events och blinkande switchar.

Dagen till ära följde den äldre generationen, mamma-mos och pappa-mos, med i jakten på att hitta tonåringen bland alla dessa tusentals (mestadels) ungdomar.

Dessutom fick vi en lektion om mekaniska tangentbord och skillnaden mellan svarta, röda, bruna och blå brytare och vi fick ett pangpris på ett trådlöst headset. 

<!--more-->



Jakten på tonåringen {#ton}
----------------------------------------------

[FIGURE src=/image/snapshot/dhw13-ungdom.jpg?w=c7 caption="Generation äldre och yngre, tillsammans på spelmässan." class="right"]

Visst var det hög musik och blinkande lampor, men det fanns lugna platser också. Efter att ha letat i stora D-hallen, passerat mässhallen med kommersen, så gick vi vidare in i B-hallen till den delen där turneringarna var. Jag medger att det är lite speciellt att se dessa rejäla scenbyggen som är uppsatta för att visa tävlingar för publik och samtidigt sända dem över nätet - värsta proffsiga tv-studiorna. Vi kikade förbi en scen där två spelare i Starcraft satt i varsin bur, lite som ett frågesportprogram på TV alá "På spåret" eller "10 000 kronors-frågan". Strax utanför gjordes intervjuver med esports-team, klädda i enhetliga tävlingskläder, sponsrade av kända leverantörsnamn.

När man tänker på att den äldre generationan var med och upplevde detta så är det lätt att tänka på att denna industrin är rätt ny, för trettio år sedan fanns det knappt datorer -- nu har vi ett par stycken var och de är integrerade i vår livsstil. 

Ungdomen återfanns i en monter som sände en match i Global Offensive. En påse clementiner kunde överlämnas och det första uppdraget var slutfört.



Jakten på det icke-klickande tangentbordet {#klick}
-------------------------------------------------

[FIGURE src=/image/snapshot/dhw13-robin.jpg?w=c7&a=15,0,0,0 caption="Robin återfunnen i kassan i Webhallens monter." class="right"]

Sökandet efter en student som inte dök upp på onsdagens föreläsning och jakten på ett icke-klickande mekaniskt tangentbord - tog oss till Webbhallens monter. Nåja, monter är inte rätt benämning - affär låter bättre - eller kanske stormarknad i möss, tangentbord och headset.

Studenten återfanns i kassan, som straff för att han inte var med på föreläsningen så blev han instagrammad, men han var lika glad allafall. Jag lät det bero, han jobbade ju - spelade inte. Bra prioritering. Uppdrag två slutfört.

Det sista uppdraget var ett nytt tangentbord till undertecknad. Häromveckan införskaffades ett nytt mekaniskt tangentbord, QPAD-80, men det lät hemskt mycket, en feature var tydligen att varje knapptryck belönades med ett ljudligt "klick", trevligt för klickaren men inte lika trevligt för omgivningen eftersom klicket hördes klart och tydligt över hela bottenvåningen. Nåväl, en säljare lokaliserades och helt plötsligt uppenbarade sig förklaringen och man fick en lektion i hur de mekaniska tangentborden tillverkas i en enda fabrik - någonstans. Enligt utsago är det samma tangentbord som olika leverantörer marknadsför. Därefter fick jag en lektion i bruna, svarta, röda och blå brytare. Varje tangentbord kunde köpas med olika varianter av brytare, den blåa klickade, den bruna var aningen mer tryckmotstånd, den svarta ännu mer och den röda var som den blåa fast utan klicket. Helt klart en ny vetenskap som fram till denna dag varit mig obekant. Men, med denna nya kunskap  i ryggen så inhandlades ett mekaniskt Tesaro Durandal, med röd brytare, till det facila mässpriset av 795 kronor. Det kändes om ett bra pris så jag slog till. Ett icke-klickande tangentbord räddar husfriden.

På vägen ut träffade jag ytterligare en säljare som med hjälp av prisjakt övertalade mig att han hade ett utmärkt pris på Creative Sound Blaster Tactic3D Omega, trådlösa hörlurar, jag slog till, 749 kronor, kändes helt klart rimligt. 

Det finns hopp för fysiska datoraffärer, kunniga säljare har blivit lite bortglömda bland alla e-shoppar, man glömmer nästan bort behovet av en riktigt duktig säljare när man kan googla recensionen istället. Men detta var ett fall där duktiga säljare fick mig att shoppa produkter, dessutom fick jag med lite lärdom på köpet, till mässpriser dessutom, kan det bli bättre? Sista uppdraget slutfört. Bonus till mig, bonus till säljarna.

Efter ett längre besök i affären så lunkade vi ut från mässan, en sista titt blev det in i konserthallen, vanligen är där teater eller musikuppträdanden, dagen till ära var det två lag som möttes i en League of Legends match och den stora konserthallen var fullsatt, lagen var placerade på scenen, matchen visades på storbildskärm och kommenterades. Än en gång en speciell känsla, ungdom och esport har tagit över konserthallen.

Nöjda och belåtna tog vi oss ut och letade upp kvällsmaten i en liten beryktad kvarters-hamburger-bar i 50-tals anda som låg på Öster vid Lillgatan. En bra avslutning på denna kvällsutflykt.
