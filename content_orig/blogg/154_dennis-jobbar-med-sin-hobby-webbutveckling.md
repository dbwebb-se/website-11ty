---
author: mos
category: utbildning
published: "2014-10-17 09:26:20"
updated: "2014-10-17 09:26:20"
created: "2014-10-17 09:26:20"
...
Dennis jobbar med sin hobby - Webbutveckling
==================================

Ibland får jag kontakt med gamla studenter och får reda på vad de sysslar med nu för tiden. Det brukar vara bra tillfällen att få återkoppling om vad de tyckte om sin studietid och vad de fick ut av den. 

Så här gick det till när **Dennis Larsson**, också känd som **dela**, hörde av sig ett drygt år efter avslutade studier på kurspaketet. Resultatet blev en solskenshistoria.

<!--more-->



Att hålla kontakten med IRC {#kontakt}
--------------------------------------------

Så här lät det i chatten när dela hörde av sig.

```text
15:37 <dela> Tjena Mos. Har inte riktigt tackat för vad denna utbildning 
             gjorde för mig. Idag är jag system och webbutvecklare på en 
             liten reklambyrå i halmstad. Mycket till tack vara 
             utbildningen.
16:59 <mos> Trevligt! Berätta gärna lite mer, visst hade du ett annat 
            yrke tidigare, eller minns jag fel?
17:00 <dela> Helt rätt. Är "egentligen" industrielektriker och valideringstekniker
17:06 <dela> btw: har redan rekryterat en härifrån. Daniel från Båstad :D
17:06 <mos> En Daniel från Båstad? Kurspaketare?                       
17:06 <dela> distans. var färdig samtidigt med mej.
17:07 <dela> var aktiv i både forum och chatt. var hjälpsamheten som fick 
             mig att kontakta honom. :D
17:08 <mos> Daniel J kanske, letar i forumet...
17:09 <dela> j är rätt
17:09 <mos> Minns bilden i forumet. Ja, har var aktiv och hjälpsam. Sånt 
            lönar sig, uppenbarligen :)
```

[FIGURE src=/image/person/dela.jpg?w=c7&r=90 caption="Dennis, tidigare kurspaketare och nu webbutvecklare." class=right]

Både Dennis (dela) och [Daniel (DanielJ)](blogg/danielj-visade-framfotterna-i-chatten-och-fick-jobb) var extra aktiva både i chatt och forum, sånt gör att man som lärare lyckas skapa en lite närmare relation med dem under studietiden -- det blir minnen som består.

Det här låter helt klart som en solskenshistoria och sådana måste man hålla hårt i. Så jag pratar vidare med Dennis för att höra mer om hur det gick till när han valde att byta karriär, hur det kommer sig att han valde kurspaketet och vad han tycker om sin studietid -- så här i efterhand.



Dennis, vad händer nu? {#hander}
--------------------------------------------

Det har alltså gått lite mer än två år sedan Dennis slutade på kurspaketet.

-- Hej Dennis, berätta lite om vad du gjorde innan du började kurspaketet, vad jobbade du med, kunde du något om programutveckling eller webb och vad var det egentligen som fick dig att söka till kurspaketet?

[FIGURE src=/image/person/dennis-larsson-barn.jpg?w=c7&rb=90 caption="En selfie på Dennis med barnen." class=right]

> Jag är idag 30 år, 2 barns far och tekniknörd.

> Jag är utbildad elektriker som har jobbat mot industrin i tio år. Jobbat med allt som har med maskiner att göra. Inte bara laga och felsöka utan även att konstruera och programmerat dem. Jag har ofta beskrivit mina arbetsuppgifter som att "jag jobbade med att lösa problem". Jag hade även som arbetsuppgifter ett tag att underhålla och utveckla ett program i visual basic, som var kopplat till en access databas.

> Jag har hållit på med hemsidor sen jag hittade internet och kommer ihåg det tidiga nittiotalets övertro på gif-animationer och förhoppningarna på xhtml och ordningen den skulle innebära för hemsidor. När man tog steget från klientsidan till serversidan var mina förkunskaper i vb avgörande och jag började med asp. Självklart höll man på med dhtml, javascript mm.  Höll på ett tag men tröttnade ganska fort på asp och när .net kom så slutade jag nästan helt att programmera.

> Jag valde att söka programmet för att jag dels kände att jag hade börjat stagnera på min senaste arbetsplats. Sen var det också en turbulent tid hos min dåvarande arbetsgivare med uppsägningar och omorganisationer. När väl kursen hade börjat var jag dessutom föräldraledig på heltid.

> När jag sökte programmet visste jag om att html5 fanns men hade ingen aning om vad det innebar. Jag hade rotat i php men talade det inte flytande och hade inte valt att göra en sida i det om jag var tvungen att slänga ihop något snabbt. Jag hade hyfsad koll på javascript och jQuery och hade koll på html (utom 5).

[FIGURE src=/image/person/dennis-larsson-baby.jpg?w=w2&a=15,5,40,0&autoRotate caption="Dennis tillsammans med yngsta dottern."]

-- Hur var det att studera på kurspaketet? Tufft, mesigt, krävande, enkelt? Lärde du dig något?

> Jag älskade programmet. Inte nog med att det var kul. Det var riktigt kul. Jag hade jättelätt för alla uppgifter och klarade mig bra med internet versioner av kurslitteraturen. 
Kurspaketet utvecklade mig otroligt mycket. Jag fick uppdaterat mina html kunskaper så de innefattade html5 och css3. Js fick sig en uppsträckning och php var en ny värld som öppnade sig.

-- Vilka tips har du till de som nu skall söka kurspaketet och de som går kurspaketet? Några tips från en som klarat det?

> Ha kul. Är det inte kul nu när du pluggar det kommer det aldrig vara kul när du sitter med det under ekonomisk press. 

> Hjälp varandra. Man lär sig otroligt mycket av att besvara andras frågeställningar och lösa problem. Stöter du inte på tillräckligt mycket problem själv så sno andras.

-- Kurspaketet gav dig en möjlighet att ändra karriär, berätta lite om hur det gick till. Var det ett svårt beslut? Tufft att hitta jobb?

> Hemsidor hade ju varit min hobby så att kunna jobba med det kändes nästa ouppnåeligt. 
Men jag blev uppsagd under tiden jag var föräldraledig och fick sluta en månad efter att min föräldraredighet avslutades.

> Som småbarnsförälder och husägare (med lån) började jag söka alla jobb som fanns inom räckhåll. 
Så en dag när kurspaketet var slut tipsade min sambo mig om ett företag som hade annonserat på facebook efter webbutvecklare.

> Jag skrev ett helt nytt cv, satte ihop en liten demosida med en massa roliga länkar till olika saker jag gjort under kurspaketet och sökte jobbet.

[FIGURE src=/image/person/dela-kontor.png?w=w2&a=0,0,0,0 caption="Stig in på [Dennis kontor med Google maps](https://www.google.se/maps/@56.6903035,12.8702443,3a,75y,90.61h,78.37t/data=!3m5!1e1!3m3!1sgJ-zixIZ3HwAAAQfCX2KMQ!2e0!3e2!6m1!1e1?hl=sv)."]

-- Efter att ha jobbat lite nu, hur väl motsvarar det som kurspaketet hanterar kontra de kraven som ställs av din arbetsgivare och dennes kunder? Lärde du dig rätt tekniker, fick du en bra bas att stå på?

> I stora drag passade kurspaketet otroligt bra in på det arbetet jag har idag.  Det enda som inte passar in är tyvärr MVC. Detta beror dock mer på att vi arbetar nästan uteslutande med wordpress än på vilja och kunskap.

> Vi använder till och med node.js men inte på det sättet vi fick lära oss av Mos utan vi använder Grunt för att göra massa kul med koden. (bl kompilera js och less).

-- Du rekryterade din studientkollega Daniel, hur kom det sig?

> När min föregångare bestämde sig för att gå vidare till andra utmaningar och vi hade utökat mängden arbete så sökte vi mer folk.

> Vi fick många ansökningar men den generella känslan var att de var bättre på att prata än koda. Efter ett tag började det kännas fruktlöst att sitta och intervjua folk som bedyrade sin kunskap men varken hade utbildningar eller kod att backa upp den med.

> Eftersom jag var väldigt aktiv i irc-chatten och på forumet på dbwebb hade jag lite koll på vilka andra som var aktiva och en grov koll på var i landet de höll till. 

> Daniel hade redan från början gjort ett bra, kompetent och hjälpsamt intryck. Jag visste att han var en av de som faktiskt gjorde uppgifterna och kunde hjälpa andra att klara av dem.
Så några pm i chatten senare var han på intervju.

-- Berätta om ert jobb och vad ni gör?

> Vårt företag heter [Fristil Reklam och webbyrå](http://www.fristil.se/). Vi jobbar med många små och några större kunder. 

> Så gott som alla våra hemsidor bygger på Wordpress. Wordpress ger oss en hel del mervärde. 
Det viktigaste är att många av våra kunder känner igen sig och slipper vänja sig vid ett nytt admingränssnitt.  För oss finns det ingen anledning att uppfinna hjulet om igen.

> En av våra största kunder är Svensk Digital Handel (fd Svensk Distanshandel) som äger och driver Trygg e-handel.



Avslutningsvis {#avslutning}
--------------------------------------------

[FIGURE src=/image/person/dennis-larsson-linkedin.jpg?w=c7 caption="Kontakta Dennis via LinkedIn." class=right]

Så, vi lämnar Dennis åt sitt arbete, och sannerligen var det en solkenshistoria, i flera avseenden. Det går att byta karriär och helt plötsligt börja tjäna pengar på det som tidigare varit en hobby.

Riktigt kul att höra hur Dennis använde det kontaktnät han skapat under sin studietid för att rekrytera välkända och kompetenta medarbetare. Om jag hade en plan, när jag skapade kurspaketet och omgivningen med dbwebb, så var det precis så jag skulle önska att det fungerade.

Vi önskar Dennis lycka till i fortsättningen, men det lär gå alldeles utmärkt, allt tyder på det! Hårt arbete lönar sig.

Du kan komma i kontakt med Dennis via [Dennis Larsson på LinkedIn](https://www.linkedin.com/pub/dennis-larsson/51/987/218).
