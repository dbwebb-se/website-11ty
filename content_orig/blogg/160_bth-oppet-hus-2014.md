---
author: mos
category: utbildning
published: "2014-03-24 10:35:01"
created: "2014-03-24 10:35:01"
...
BTH Öppet Hus 2014
==================================

Välkommen till Blekinge Tekniska Högskola på Öppet Hus -- **klockan 10-15, fredagen den 4:e april, 2014** -- finns alla utbildningsprogrammen utställda i montrar tillsammans med studenter som svarar på dina frågor. Du har möjlighet att se vad som erbjuds och kan få svar på dina funderingar.

<!--more-->

Du kan läsa om programmet för Öppet Hus 2014 på [BTHs webbplats om Öppet Hus](http://www.bth.se/oppethus).

[FIGURE src=/image/bth-sommar-hav.jpg?w=w2&area=0,0,50,0 caption="BTH med studiemiljö precis vid Östersjön."]


Träffa Webbprogrammering {#traffa}
---------------------------------------------

Vår monter för Webbprogrammering finns i stora hallen och bemannas med Jane, Bobba och Daniel. Kom och fråga dem om hur det är att studera vid BTH, om studentföreningar, om kurser och lärare och om deras egna tankar om jobb och framtid.

Vill du träffa den som är programansvarig för Webbprogrammering, undertecknad alltså, så kan du antingen bestämma tid för träff via mail, eller så kommer du till den sessionen jag har som heter *"Att jobba som webbprogrammerare"*, eller så följer du med mig på en rundtur till de platser på BTH som en Webbprogrammerare vill känna till.

Seminariet är i sal J1620 och håller på mellan 11:15 -- 12:00. Temat är alltså "Att jobba som webbprogrammerare" och jag lovar att försöka hålla mig till ämnet så gott jag kan. Tanken är att ge er en uppfattning om utbildningen Webbprogrammering och det framtida yrke ni är på väg att välja, vad det kan innebära och vad ni kommer att jobba med. Kanske också vilken lön ni kommer att få?

Förra året fyllde vi salen med blivande studenter och anhöriga, hjälp mig att fylla den återigen!

För rundvandringen så samlas vi vid incheckningsdisken klockan 13:30 och ger oss av på en tur bland labbsalar, grupprum, förbi lärarrum, studentcentrum och fik. Allt man vill se, för att få en känsla av lokaler och hur det fungerar.

Väl mött -- blivande Webbprogrammerare!

[FIGURE src=/image/bth-sommar-hav.jpg?w=w2&area=50,0,0,0 caption="BTH med studiemiljö precis vid Östersjön."]
