---
author: mos
published: "2016-08-11"
category:
    - kursnyheter
    - utbildning
...
Hur många klarar sig hela vägen in i mål?
==================================

[FIGURE src="/image/snapht16/genomstromning-program.png?w=c5" class="right"]

Många är kallade till högskolestudier men det är inte alla som stannar kvar hela vägen in i mål och tar sin examen.

Anledningarna till detta är flera, men vad bör man som ny student tänka på --- för att klara sig på bästa möjliga sätt?

<!--more-->



Många hoppar av högskolestudier {#hoppa}
-----------------------------------

Det är troligen ingen hemlighet att en kurva över de som klarar sig hela vägen in i mål till examen, ofta ser ut så här.

[FIGURE src=/image/snapht16/genomstromning-program.png caption="Antalet studenter som klarar sig till examen."]

Om jag kikar historiskt på mina egna utbildningar så stämmer kurvans lutning hyffsat väl.

Som lärare är jag gärna självkritisk och försöker se vad jag kan göra för att förändra kurvans lutning. Det kan handla om studentkontakt och utbildningens upplägg, innehåll och genomförande.

Men, man måste förstå att även med sunkiga lärare så kan man utan större bekymmer klara sin utbildning. En hel del ligger an på studenten och individen själv.

Det finns en del avhopp som inte går att påverka. Det är studenter som vill vara någon annanstans, tycker de valt fel eller kom på att de inte ville bli programmerare när de väl insåg vad yrket innebar. Det kan finnas många skäl till varför studenten avslutar sin utbildning, skäl som inte direkt kan påverkas av läraren eller studentens egen studieförmåga. Så är det.



Spelar ålder och förkunskaper någon roll? {#spelar}
-----------------------------------

Egentligen inte. 

Jag brukar säga att äldre studenter verkar klara sig bättre, jämfört med yngre. Men ta inte mitt ord på det, jag har inga siffror att visa upp. Det är bara min känsla. Kanske är det inte åldern, kanske är det inställningen som kommer av åldern. Jag vet inte.

Förkunskaper är inte nödvändiga, nej. Allt startar från början så alla har lika goda chanser. Det händer ofta att jag ser att talangulla studenter slappnar av för mycket och blir omsprungna av de som kämpar (men saknade initiala förkunskaper).

Varför är det så? Kanske tyckte de inledningsvis att saker var för enkla. Det är vanskligt. Se det istället som repetition och var glad att denna biten inte var så svår.



Vad bör jag göra som student? {#vadgora}
-----------------------------------

Visst finns det mycket att tänka igenom som gör att du blir bättre förberedd på studierna.



### Attityd {#attityd}

Först så bör du fundera på hur mycket du verkligen vill klara av studierna. Är du här för att du vill "på riktigt", eller är du här för att någon annan tyckte du skulle läsa och du hade ju inget annat för dig?

Vi pratar ju faktiskt om grunden till ett möjligt yrke som kommer ge dig och din familj mat på bordet fram till pensionen. Hus, båt, sommarstuga, husbil, porsche och en elcykel.

Bestäm dig för att det verkligen är här du vill vara, och det är detta du vill göra. Med ambition, attityd och inställning kommer man långt.

Att vara student behöver inte vara svårt, om man bara har fokus på att vara student.



###Boka in tid till studier {#boka}

Boka in minst 8 timmar per dag under de två första månaderna och ge dig den på att hänga med. Oavsett hur svårt det är. Ta övertid och jobba helger om det behövs. Sedan vet du vad som krävs. Då kan du slappna av lite.

Gå upp klockan 8 och skaffa dig en dygnsrytm som kan kallas normal. Ordning och rutiner underlättar enormt.

Låter det trist? Då bör du läsa om stycket som pratade om attityden.



###Delta i undervisningen {#delta}

All undervisning är inte guld och gröna skogar. Men se till att delta i alla fall. Det finns alltid något att lära sig, att repetera eller någon fråga att ställa. 

Eller bara hänga på för att träffa studiekompisar och ta en kopp kaffe.

Du är ju här för att studera så att delta är ju typ *obligatoriskt* , oavsett vad. Låt ingen påstå något annat.

Det är inte för lärarens skull som du deltar, det är för din egen skull.

Om du börjar prioritera att slacka, så bör du överväga att läsa stycket om attityd, en gång till.



###Finn din egen inspiration och drivkraft {#inspiration}

Räkna inte med att detta är någon räkmacka som någon kommer att servera till dig, fint upplagd med fräscha handskalade räkor på fint porslin och fönsterbord med vit linneduk.

Räkna inte med att läraren kan inspirera dig. 

Om hen kan ge inspiration så kan du skatta dig lycklig. Men ha en plan B. [Ha alltid en plan B](/f/13574).

På en högskola finns mycket kunskap men det är inte alltid lätttillgänglig eller stiligt serverad. Men om du själv väljer att kämpa till dig kunskapen, via hårt arbete, så finns det väldigt duktigt folk att fråga, ifrågasätta och diskutera med. De kan leda dig framåt, tills du klarar dig på egen hand.

Du behöver finna en egen inspiration och drivkraft. Lyckas du med det så har du förutsättningen för att klara dig hela vägen. 



###Skaffa dig en studiemiljö {#miljo}

Rensa skrivbordet och datorn från sånt som distraherar dig från studierna. Fokusera på studierna så kommer du märka att det är rätt kul och intressant.

Tv-serierna kan du titta på strax innan du somnar.

Streamen med hen som spelar spelet XYZ bör du kanske pausa och spara på bredbandet.

Avboka prenumerationen på spelet XYZ, du behöver ändå pengarna.

Installera om Steam och ladda inte ned några spel, du hade ju ändå ont om diskutrymme.

Installera Linux som huvudsaklig arbetsmiljö så får du annat att tänka på.

Skaffa dig en schysst datormiljö hemma vid skrivbordet, en skön stol, många skärmar. Det kommer vara din huvudsakliga arbetsplats.

Fixa en egen server med ssh-koppling och webbserver. Lär dig Unix. Skaffa en domän och publicera din hemsida med CV.

Fixa en okey bärbar dator med bra batteri så den klarar en hel dag i skolan. Bestäm tid med studiekompisar och studera tillsammans i biblioteket eller i någon labbsal. Allt blir enklare när man har kompisar att fråga.



###Träna och umgås {#trana}

Träna gärna, eller promenera. Rör på dig.

Skaffa dig några kompisar som du kan ta en lunch eller fika med.

Har du inga kompisar så går du ned till fiket på stan och fikar iallafall. Du kan alltid snurra pokestops och titta på folket för att få lite miljöombyte.

Gör något socialt på kvällarna så du blir riktigt trött och somnar sött med läsplattan (och kurslitteraturen) på nattduksbordet.

Aktivera dig i kårlivet. Det finns pubkvällar och studentorganisationer för olika intressen. Det är strålande tillfällen att finna umgänge med likasinnade.

Men, om du hänger ute till sena natten så minns att du skall gå upp klockan 8 dagen efter. Ordning och reda. [Don't do the crime, if you can't do the time](http://www.urbandictionary.com/define.php?term=Don%27t%20do%20the%20crime%2C%20if%20you%20can%27t%20do%20the%20time.).



Avslutningsvis {#avslutning}
-----------------------------------

Det var lite allmänna tips i all välmening. 

Kämpa på så kommer det att gå bra.

Och du, om du läste hela vägen ner hit, så ger jag dig goda chanser att klara dig hela vägen in i mål. Du har visat att du redan följer flera av tipsen jag gav dig. Heja dig.


/mos (Mikael)
