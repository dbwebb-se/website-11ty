---
author: mos
category: utbildning
published: "2013-12-17 09:46:53"
updated: "2013-12-17 10:52:41"
created: "2013-12-17 09:46:53"
...
Jullov med julkort från dbwebb
==================================

Jullov, julen och nyåret närmar sig och dbwebb önskar en härlig ledighet och trivsamma helger genom att skicka ett litet julkort till er alla, ett julkort signerat av designern och illustratören Anna Handell. Ett julkort tillsammans med en reflektion på den utbildning vi här bedriver.

<!--more-->



Julkort från dbwebb 2013 {#2013}
-------------------------------------------

Jag såg att BTH skickade ut ett julkort, så jag tänkte:

> *"Klart vi skall ha ett dbwebb-julkort."* 

Sagt och gjort, [designern och illustratören Anna Handell](http://montage.se/) hjälpte mig att skapa ett julkort passande dbwebb.

**Julkort från dbwebb anno 2013**

[FIGURE src=/image/vimmel/julkort-dbwebb-2013.jpg caption="Tomteluvorna och snö har kommit till invånarena i dbwebb."]

Visst blev det snyggt? Till nästa år så får vi komma på vad invånarna heter i dbwebb-skogen, just nu vet jag faktiskt inte.



Tillbakablick över 2013 {#2013}
-------------------------------------------

Det är nu fem år sedan jag fick möjlighet att fokusera på utbildning i webbprogrammering, dels via campus-programmet Webbprogrammering och dels via den distansverksamhet som finns synlig här på dbwebb.

Mycket har hänt och jag gjorde en liten [tillbakablick i en tidigare artikel](blogg/anmal-dig-till-varen-2014-och-las-pa-om-vad-kurspaketet-handlar-om) i år.

Jag tycker fortfarande att detta är lika roligt som när jag startade och jag hoppas att jag får fortsätta med detta i minst 5 år till. Det finns väldigt mycket jag vill göra, men så lite tid att utföra det. 



###Om campusprogrammet {#campus}

I höstas så fick vi nästan 40 sökande till 30 platser på campus-programmet Webbprogrammering. Det var högsta söktrycket hittills och det skall bli spännande att se söksiffrorna inför höstterminen 2014. I campus-programmet, som leder till en treårig kandidatexamen i *Programvaruteknik med inriktning mot Webbprogrammering*', så har vi valt en inriktning där vi vill vara:

> **"Det mest tekniska och programmeringsinriktade programmet för Webbprogrammering."**

I landet alltså. Det är en smal nisch i webbutvecklingsdomänen, jag vet, men det är en nisch som passar BTH med tanken på den raden av välartade programvarutekniker som lämnat våra byggnader sedan början av 90-talet.

Det är också en nisch som passar de studenter som valt programmet. När jag frågar dem om varför de valde BTH och Webbprogrammering så säger de något i stil med:

> *"Det var det program som var mest tekniskt och programmeringsinriktat av webbutvecklingsprogrammen."*

Ni ser att min inriktning av programmet är influerat av studenternas uppfattning av programmet :-D

Det är i alla fall en inriktning som leder till jobb och de signaler jag får från arbetsgivare är att de tycker om vårt fokus på öppen källkod, databaser och PHP. Så länge mina studenter får jobb, och klarar sig väl i arbetslivet, så är jag oerhört nöjd. Att studenterna blir "anställningsbara" är en av mina egna kvalitetskontroller som säger hur bra vi lyckas.



###Om distanspaketet {#distans}

Sedan starten så har vi hela tiden växt i distansutbildningen, nu senast, inför vårterminen 2014 så fick vi ett söktryck på cirka 1500 studenter. Vi erbjuder ett väldigt populärt utbud av webbkurser, helt enkelt. Det är nu svårt att erbjuda plats till alla och det är ett positivt problem för mig.

Jag är oerhört nöjd med söktrycket. För mig är det en överlevnadsfråga. Bli populär, eller lägg ned. Den som följer den nationella diskussionen om distansutbildning har sett att det inte alltid är guld och gröna skogar att bedriva utbildning via distans. Det som händer nationellt speglas naturligtvis in i varje högskola, men jag tänker att så länge vi gör ett bra jobb så får vi fortsätta.

> *Att göra ett bra jobb, det låter som en plan, i alla lägen.*

Jag är lite stolt över hur webbplatsen dbwebb har utformat sig och växt fram. Den är ett pedagogiskt verktyg för mig. Koden bakom den och lärdomarna från den, tar jag med i undervisningen efterhand. Det var precis så jag tänkte mig att det skulle fungera.

Sen ser jag fleras saker som jag vill förbättra, i utbudet, i kurserna, i kursmaterial, på webbplatsen dbwebb, i kodexempel och i undervisningsformerna vi har. Jag är nöjd med resultatet så här långt. Men det är saker som jag vill förbättra, så att göra en plan för verksamheten under 2014 är inte svårt. Den är redan fulltecknad och behöver prioriteras.

Men, så länge man trivs med det man gör så är ju allt väl. Det är bara att försöka bli bättre på det man gör, ett litet steg i taget.

Inför vårterminen så förväntas ca **300 nya studenter** anlända till distansstudier på dbwebb så det är bäst att förbereda sig -- samtidigt som jag vill höja nivån på kurser, material och undervisningsmetoder.

Men, lite julledighet måste jag nog allt ta mig. Det känns som det behövs. 



BTHs julkort 2013 {#bth-2013}
-------------------------------------------

Jag avslutar med att bifoga BTHs julkort, ett trevligt kort i snö med studenter, tagen med byggnad J i bakgrunden. Bakom fotografen ligger havet.

[FIGURE src=/image/vimmel/julkort_bth_2013.jpg&w=w2&sharpen caption="BTHs julkort anno 2013."]

Ha nu ett härligt jullov, den 20 januari börjar vårterminen 2014.

Ha inte för stora förväntningar så support i chatt, forum och rättningar, under jullovet. Vi går in i en lågsäsong, mos och hans nissar och nissor...

