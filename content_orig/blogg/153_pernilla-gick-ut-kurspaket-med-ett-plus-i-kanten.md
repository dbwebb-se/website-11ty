---
author: mos
category: utbildning
published: "2014-09-26 08:01:52"
updated: "2014-09-26 08:01:52"
created: "2014-09-26 08:01:52"
...
Pernilla gick ut kurspaket med ett plus i kanten
==================================

Att studera kurspaketet på helfart, och klara det inom utsatt tid, det kan vara en tuff utmaning. Kurserna är delvis krävande och att studera på distans underlättar inte. Men, lönar det sig? Leder det till jobb? Vad bör man komplettera med, för att få en komplett utbildning, behövs mer?

För att få lite återkoppling så hör jag av mig till ett par gamla studenter och denna gången är det **Pernilla Jogbäck**, också känd som **Allinux**, som jag hör av mig till, för att kolla vad som hänt med henne efter heltidsstudierna på kurspaketet.

<!--more-->


Aktiv utöver det vanliga {#pernilla}
--------------------------------------------

[FIGURE src=/image/person/pernilla-j.jpg?w=c7&sharpen caption="Allinrep, allinux, allinwin och allinokia - alla var de alias på Pernilla." class=right]

Pernilla utmärkte sig rätt snabbt under sina studier, hon syntes både i forum och chatten där hon visade framfötterna och var extra hjälpsam mot sina med-studenter. Pernilla utmärkte sig också genom att skriva en del välformulerade inlägg i forumet som syftade till att sprida kunskap och information om Webbprogrammering och relaterade saker.   

Som lärare är det naturligtvis extra kul att se sånt och det går inte spårlöst förbi.

Kanske var det därför jag inte blev så förvånad när Pernilla berättade att hon fick ett jobb, ett distans-jobb som webbprogrammerare, redan i mitten av den sista kursen. Jag fick höra att hon gjorde ett arbetsprov för att få jobbet och arbetsprovet innebar liknande övningar som vi gjort i skolarbetet. Det låter nästan för bra för att vara sant.

Pernilla kikar in i chatten till och från och det märks direkt att de gamla takterna sitter kvar och hon försöker hjälpa de som har problem, jag vet också att hon följer vad som händer på dbwebb, via rss-flödena, hoppas jag iallafall. Det är alltid bra att hålla kvar de kontakter man skapar.



Vad händer? {#hander}
--------------------------------------------

Nu har det gått lite mer än ett år sedan Pernilla slutade och jag hör av mig till henne för att kolla av läget. Jag har hört på ryktesvägar att hon har fullt upp.

[FIGURE src=/image/person/pernilla-j-baby.jpg?w=w2&a=12,0,12,10 caption="Pernilla har full upp."]

-- Hej Pernilla, vad händer och vad sysslar du med för tillfället?

> Jag är nybliven mamma med en dotter så det är fullt upp. Det är för övrigt underbart att ha barn så även om det inte blir särskilt mycket programmering så njuter jag av livet för tillfället.


-- Hur gick det egentligen till när du fick det där jobbet?

> Jag gick till Platsbanken (ams.se) och sökte efter fritext "PHP" för obestämd arbetsort. Det fanns bara en annons som jag vågade söka till och jag trodde inte att jag egentligen hade en chans, men det gick ju bra. Annonsen efterfrågade mycket av det som distanskurserna på BTH lärde ut; PHP, MySQL, CSS3 och Javascript. Det var också meriterande med erfarenhet av Apache och Linuxserver, något jag hade skaffat på egen hand. Arbetslivserfarenhet var inget krav eftersom alla intressanta sökande fick göra ett litet arbetsprov som bevis på tillräckliga kunskaper, en uppgift som tog mig kanske 1-2 timmar.

-- Jag fick uppfattningen att du sysslat med programutveckling och datorer under lång tid, när började du och hur kom det sig?

> Med två äldre bröder och dator i hemmet så länge jag kan minnas blev jag intresserad av tekniken tidigt. Min äldsta bror lärde mig koda med QBASIC när jag var riktigt liten och jag lärde mig HTML och CSS på egen hand strax före tonåren. När jag insåg att man inte kunde hantera formulär med bara HTML blev jag intresserad av att lära mig mer men det dröjde tills jag redan hade gått ur gymnasiet innan jag lärde mig PHP. Känslan av att jag kan göra precis vad som helst är det som driver mig att ständigt lära mig mer. Jag är också en sådan som vill ha saker på just mitt sätt, och genom att koda mina egna projekt kan jag få saker precis som jag vill ha det.

-- Jag gissar att datorer och programutveckling kommer att vara en stor del av ditt liv framöver? Hur ser du på din karriär, vad tror du du kommer jobba med och hur långt vill nu nå?

> Jag kommer aldrig sluta med webbprogrammering, det är alldeles för kraftfullt. Jag kodar små projekt för mig själv hela tiden, som ett bildgalleri eller nu nyligen en graf i SVG för att hålla koll på viktuppgången under graviditeten. Däremot är jag inte helt säker på att jag vill göra det till en karriär. Nu har jag provat på att vara anställd som programmerare och även om det känns otroligt skönt att veta att jag ligger på en så professionell nivå så känns det samtidigt tungt att min inkomst beror helt och hållet på min kreativitet. Det förstör det roliga med programmeringen och PHP har alltid varit en rolig syssla för mig. Alternativet skulle vara att starta eget så att jag i alla fall kan välja det projekt som är roligt för stunden istället för att följa någon annans deadline. Vem vet, kanske blir jag min egen spelutvecklare någon dag?

-- Har du några tips till den som funderar på att bli Webbprogrammerare?

> Lär dig använda en sökmotor. Det finns ingen som kan allt inom programmering men så länge man har tillgång till internet (vilket en webbprogrammerare absolut borde ha) så kan man hitta svar på vad man än behöver veta. Hemligheten ligger i att ställa rätt frågor. Ge inte upp förrän du har ställt rätt fråga.



Avslutningsvis {#avslutning}
--------------------------------------------

Så, vi lämnar Pernilla och önskar henne lycka till. Vi kommer säkert att höras av senare för att se hur saker och ting faller på plats för henne.

Pernilla är en student som lämnat ett litet extra avtryck här på dbwebb. [176 inlägg i forumet](forum/memberlist.php?mode=viewprofile&u=470) säger en del om Pernillas förmågor. 

Extra engagemang brukar löna sig i längden.
