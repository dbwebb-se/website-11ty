---
author: mos
category: webbprogrammering
published: "2014-01-15 08:14:10"
updated: "2014-01-15 08:14:36"
created: "2014-01-15 08:14:10"
...
Heta tekniker för en webbprogrammerare inför 2014
==================================

Vilka är de hetaste teknikerna kring en webbprogrammerare? Vad är det man behöver ha koll på, vilka är de vanligaste teknikvalen och vilka är uppkomlingarna?

Ögat hjälper oss med omvärldsbevakningen så att vi har koll på vad som händer. Ögat bevakar webbplatsen W3Techs som samlar statistik om trender och tekniker, låt se vad W3Tech sagt under året som gått.

<!--more-->

Topp tekniker under 2013 {#topp}
-------------------------------------------

I artikeln "[Web technologies of the year 2013](http://w3techs.com/blog/entry/web_technologies_of_the_year_2013)" listas att PHP finns på 80% av webbplatserna, WordPress är det CMS som under de tre senaste åren är mest använt och jQuery anses vara en de facto standard för JavaScript på webbplatser.

Lite förvånat såg jag att webbservern Nginx utsetts till årets webbserver tre år i rad och att den passerat Microsoft IIS så att den nu är den andra mest använda webbservern, efter Apache. Jag anar att denna ryska webbserver kommer att fortsätta växa.

Ubuntu utnämndes till årets operativsystem för andra året i rad. I en tidigare artikel, "[Debian/Ubuntu extend the dominance in the Linux web server market at the expense of Red Hat/CentOS](http://w3techs.com/blog/entry/debian_ubuntu_extend_the_dominance_in_the_linux_web_server_market_at_the_expense_of_red_hat_centos)", har W3Tech visat på olika operativsystems användande på webbplatser och där ligger Debian i topp, följt av Ubuntu (som är baserat på Debian).

Det är spännande att följa och se vilka tekniker som ligger i topp. Om man följer det extra noga kan man ibland se hur vissa val som teknikleverantörerna gör, också får effekter på dess marknadsandel. Stabilitet och trovärdighet är viktiga kriterier för att ligga kvar på toppen. Trenderna kan skifta snabbt.

WordPress ligger synligen ohotad i CMS-toppen, följt av Drupal, Joomla och resten. Det känns som WordPress kommer att behålla sin position, de har under året gjort en del uppgraderingar till WordPress och hanteringen runt. Sådant är viktigt för att behålla sin position, det finns alltid ett gäng hungriga CMS-leverantörer som är villiga att ta över förstaplatsen.

När det gäller databaser så kikar jag ibland på rankingen på [db-engines.com](http://db-engines.com/en/ranking). De har en teknik att ranka vilka databaser som är mest använda. Kikar man i listan ser man Oracle, följt av MySQL och MS SQL Server och med PostgreSQL på en fjärde plats. Min kära SQLite hamnar på åttonde plats och jag tror starkt på "upcomern" MariaDB som nu ligger på 30:e plats. Det finns alltid en risk/chans att MariaDB tar MySQL's självklara plats i LAMP, WAMP, MAMP och som standarddatabas i olika Linux-distros. När det händer kan det skifta snabbt. 

Så, för 2014 fortsätter vi hålla koll på omvärlden med hjälp av [ögat](omvarldsbevakning).
