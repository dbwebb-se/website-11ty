---
author: mos
category: utbildning
published: "2014-01-23 12:08:21"
updated: "2016-04-07 22:49:26"
created: "2014-01-23 12:08:21"
...
En Webbprogrammerare på Prisjakt
==================================

När jag köpte min första 42" tv, nästan 10 år sedan, så hängde jag på forumet *MinHembio*, och försökte klura ut vilken tv som var den "bästa". Jag blev imponerad av forumet, communityn och den kunskap som där fanns. Forumet, tillsammans med möjligheten att söka fram bästa pris på produkten via webbplatsen *Prisjakt*, utgjorde hela mitt beslutsunderlag inför TV-köpet.

Tiden gick, MinHembio och Prisjakt blev delar av företaget Prisjakt, och i våras fick Johan, en Webbprogrammerare av den allra första kullen, jobb på företaget. Nu, knappt ett år senare, hör jag av mig till Johan och hans chef Maria Hall, för att **höra efter hur en av "mina" webbprogrammerare klarar sig i arbetslivet**.



<!--more-->


[FIGURE src=/image/blogg/prisjakt-personal.jpg?w=w2&f=smooth,-25 caption="Morgonfika på Prisjakt, var är Johan? (foto av Pierre Orsander)"]




MinHembio blev Prisjakt {#blev}
--------------------------------------

Från början skapades [MinHembio](http://www.minhembio.com/) av Per Sandström, sedermera integrerades MinHembio med webbplatsen [Prisjakt](http://www.prisjakt.nu/) som skapats av Jonas Bonde. Mixen av väl fungerande community och möjlighet att finna bästa pris visade sig vara en lyckad kombination. Webbplatserna växte i popularitet och hobbyprojekten gick in i en ny fas när de blev uppköpta av koncernen Schibsted. 

Sedan 2006 är Schibsted Tillväxtmedier AB majoritetsägare i Prisjakt Sverige AB som nu driver jämförelsetjänster i fyra länder; Sverige, Norge, Nya Zeeland och Storbritannien.  Förutom Prisjaktsajten driver de även ett antal appar, MinHembio, Pryl, Gadget Guru samt mängder med interna system för att få in data på bästa sätt. 

Jag såg pressreleasen när köpet hände och tänkte en stilla tanke *"varför kunde inte jag ha gjort den resan..."*. Lite avundsjuk var man allt...

Idag har Prisjakt 80-talet anställda och expanderar sitt koncept till andra marknader utanför Sverige. Utvecklarna liksom de flesta anställda sitter i Ängelholm i ett nybyggt kontor mitt i centrum. Prisjakt har även kontor i Kraków (Polen) samt i Stockholm. 



Prisjakt som arbetsplats {#arbete}
--------------------------------------

Nåväl, tiden har alltså gått. Företaget bakom Prisjakt driver nu ett par av de populäraste webbplatserna i landet, de finns etablerade internationellt och borde därmed vara en perfekt arbetsplats för en Webbprogrammerare. 

I våras fick Johan jobb på Prisjakt, så jag hör av mig för att kolla hur det går för honom. Johan gick ut den första kullen från programmet Webbprogrammering. Jag tänker att det är lika bra att fråga hans chef, Maria Hall, Utvecklingschef på Prisjakt Sverige.

[FIGURE src=/image/blogg/prisjakt-maria-med-personal.jpg?w=w2&f=smooth,-25 caption="Maria med personal, Johan funnen -- uppe i vänstra hörnet. (foto av Pierre Orsander)"]



###Prisjakt som arbetsgivare {#agivare}

Jag förbereder mig genom att läsa en presentation från Prisjakt som säger att den efterfrågade kompetensen hos personalen är:

> **"Nördiga, Innovativa, Experter".**

Jag tänker stilla att det borde passa mina studenter.

Jag läser på lite mer om den [värdegrund som Prisjakt jobbar efter](http://www.prisjakt.nu/misc/prisjakt-vardegrund.pdf) och hur det är att jobba på Prisjakt.

Det låter helt klart som det passar en webbprogrammerare. För att dubbelkolla så frågar jag Maria.

> *Mikael:*  
-- Hur klarar sig min webbprogrammerar-Johan ute i arbetslivet?  

> *Maria:*  
-- Johan passar som handen i handsken hos oss. Han kom igång väldigt snabbt och det märktes att han använt sig av de flesta av de tekniker som vi använder oss av på Prisjakt. Johan är duktig på att ta egna initiativ och det uppskattas mycket att han pysslat med egna projekt utanför skolan.  Prisjakt behöver spetskunskap. 
Vi har mycket goda erfarenheter av studenter från just BTH. Nyligen anställdes ytterligare en Webbprogrammerare från BTH, Josef som arbetar med att läsa in produkter till sajten.

*Puh*, det känns bra att mina webbprogrammerare fungerar ute i arbetslivet. Även om jag själv är övertygad om deras kunnande så känns det alltid bättre att höra någon annan säga det.



###Arbetsmiljö och tekniker {#miljo}

Jag börjar fundera lite på vilken arbetsmiljö de sitter i på Prisjakt. Utbildar vi rätt saker, rätt tekniker? Även om en webbprogrammerare skall vara läraktig och snabbt lära sig nya tekniker så underlättar det ju om deras grundkunskap innehåller rätt byggstenar.

> *Mikael:*  
-- Vilken typ av utvecklingsmiljö använder ni och vilka är de vanligaste teknikerna ni jobbar med?

> *Maria:*  
-- Vi använder oss av en Open Source-miljö. Koden är skriven i PHP, HTML, CSS, JavaScript. All data är lagrad i MySQL-databaser. Reguljära uttryck används frekvent. Många använder Sublime (texteditor) men det är valfritt. Det är viktigt att man hittar en utvecklingsmiljö man själv trivs i. För versionshantering används Git.
Just nu är det fullt fokus på mobilt. Vi bygger nativeappar, Androidappen är baserad på Java, iOS-appen som vi håller på att utveckla byggs i Objective-C. 

Maria fortsätter.

> *Maria:*  
-- Det är inte bara webbplatserna vi bygger utan mängder av adminverktyg som ser till att all data kommer in på rätt sätt. Vi har hand om MinHembio, forum, Prisjakt Pryl, bloggar etc. Det man ser som användare är alltså toppen av ett isberg.

> -- Intressant att veta är att alla priserna uppdateras 3-5 gånger per dygn så mängden data som kommer in är gigantiskt stor.  Det krävs en del optimeringar för att ge snabba svarstider.

Det låter precis som den tekniken vi valt att utbilda våra webbprogrammerings-studenter i. Bra, bra. Det tar jag som ett kvitto på att vi valt rätt väg. Skönt att höra.



###Vilken kunskap krävs? {#kunskap}

Jag funderar lite på vad som är viktigt för en arbetsgivare när de anställer nyutexaminerade studenter, vilken kravprofil finns, vad bör de kunna och vad får studenterna lära sig på arbetsplatsen?

> *Mikael:*  
-- Hur ser er drömstudent ut, en som kommer och söker jobb hos er?   

> *Maria:*  
-- Att ha arbetat med de programmeringsspråk vi arbetar med underlättar självklart. Versionshantering är alltid bra att ha koll på. För oss är det viktigt med engagerade medarbetare och utvecklare som verkligen bryr sig om tjänsten. Att komma med egna förslag både vad gäller funktionalitet och teknikval är något vi uppskattar mycket.

> -- På Prisjakt får man arbeta med de bästa i branschen. Kompetens är nyckeln till vår framgång! Sajten vi har är en av de mest använda i Sverige och expansionsplanerna till andra länder skapar ständigt nya utmaningar. Både användare och medarbetare visar oerhört stort engagemang! Som medarbetare på Prisjakt har man stor möjlighet att påverka tjänstens utveckling. Vi tar emot alla förslag med glädje. Man får tidigt stor frihet under ansvar. Vi bryr oss om varandra och arbetar för en positiv atmosfär. 




Johan jobbar på Prisjakt {#jobbar}
--------------------------------------

[FIGURE src=/image/blogg/prisjakt-johan-josef.jpg?w=w2&f=smooth,-25 caption="Johan (höger) tillsammans med Josef, två Webbprogrammerare på Prisjakt. (foto av Pierre Orsander)"]

Johan är inte okänd för oss som hänger här på dbwebb. Han har hängt kvar sedan han slutade skolan och vi vet att han är duktig. Han verkar uppenbarligen också vara nöjd med sitt jobb och arbetsplats -- tillika uppskattad av sin arbetsgivare.

Så, vilka råd har Johan att ge oss?



###Johans råd till blivande Webbprogrammerare {#rad}

Det är inte så länge sedan Johan själv var student och han minns säkert sin studietid. Vilka råd kan han ge till den som nu studerar webbprogrammering?

> *Mikael:*  
-- Nåväl, några råd? Vad bör man lära sig mer än det som finns att lära i kurserna i programmet? Hur bör man förvalta sin studietid?  

> *Johan:*  
-- Ta vara på tiden som student, du har aldrig så mycket tid och möjlighet att lära dig nya tekniker osv än när du studerar... lägg inte det där nya häftiga ramverket på *"det gör jag nån gång i framtiden"*-listan, du kommer aldrig göra det och sen står du där med mössan i näven, ångerfull över att du inte tog vara på tiden när du hade den.

> -- Du lär dig långt ifrån allt bara genom skolan. Vill du bli riktigt bra så måste du engagera dig utanför skoltid. Lite större egna projekt är ett utmärkt sätt att slipa sina kunskaper på.



###Johans råd till sin lärare {#larare}

Kanske Johan har några tips till sin före detta lärare och programansvarige, hur bör man tänka när man vidareutvecklar programmet Webbprogrammering och dess kurser? 

> *Mikael:*  
> -- Vilka är dina råd till mig när jag skall utveckla programmet Webbprogrammering.

> *Johan:*  
-- Som tidigare nämnts, att bygga sin grundrepertoar gör man i skolan och det är givetvis viktigt, men jag kan även känna att det bör ges utrymme för den individuella studenten också.
Då man lär sig grunden kan man ibland känna att “här tog det slut”. Det är där det individuella utrymmet kommer in, gemensamma diskussioner, “kodarkvällar”, externa föreläsningar osv som kan vidga synen för vad som mer finns ute i det vilda.

> *Mikael:*  
-- Finns det något du saknar i programmet och dess kurser, eller något du rekommenderar att programmet tar upp?  

> *Johan:*  
-- Gärna mer fokus på testbitarna med unittester och systemtester och gärna testdriven utveckling, TDD. Lite mer fokus på designpatterns också, det gör att man tänker på programutveckling på ett litet annat sätt. På samma sätt som olika tankar om programutveckling som DRY [^1], KISS [^2] och Technical debt [^3] ger dig ett tankesätt, en programmeringsfilosofi att stå på. Den typen av kunskaper och synsätt är viktiga ute i arbetslivet.

Ge det något år till så är det kanske Johan som anställer nyutexaminerade webbprogrammerare. Så det är bäst att ta hans råd på allvar, både som lärare och som student.



Avslutningsvis {#avslutning}
--------------------------------------

Riktigt kul att det går bra för Johan på sin nya arbetsplats som också verkar vara en bra arbetsplats för en webbprogrammerare. Dessutom har Josef tillkommit, det gläder mig!

[FIGURE src=/image/blogg/prisjakt-maria-johan.jpg?w=w2&f=smooth,-25 caption="Johan berättar för Maria hur saker skall vara, eller är det tvärtom? Nåväl, vi lämnar dem åt sitt jobb, det låter ju som det fungerar precis som man förväntar sig. (foto av Pierre Orsander)"]

Kul att se att Prisjakt väljer att jobba med öppen källkod och arbetsmiljö som utvecklaren själv väljer. Tekniken som Prisjakt valt är samma grundteknik som jag valt för programmet Webbprogrammering så det känns som vi delar en gemensam syn på webbutveckling.

Jag tar det som ett kvitto på att vi utbildar bra studenter som är väl förberedda för arbetslivet. Det bådar gott för nuvarande och framtida studenter på programmet Webbprogrammering. 

Lycka till nu -- Maria, Johan, Josef och Prisjakt -- så skall jag försöka få fram fler Webbprogrammerare till framtida utmaningar. 



Referenser {#referens}
--------------------------------------

[^1]: [DRY -- Don't Repeat Yourself](http://en.wikipedia.org/wiki/Don%27t_repeat_yourself)

[^2]: [KISS -- Keep It Simple, Stupid](http://en.wikipedia.org/wiki/KISS_principle)

[^3]: [Technical Debt](http://martinfowler.com/bliki/TechnicalDebt.html)
