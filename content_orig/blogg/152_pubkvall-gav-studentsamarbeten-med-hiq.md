---
author: mos
category: utbildning
published: "2014-03-25 09:18:34"
updated: "2014-03-25 09:18:34"
created: "2014-03-25 09:18:34"
...
Pubkväll gav studentsamarbeten med HiQ
==================================

I höstas hjälpte jag **Klas Nyström** på HiQ att nå ut med en inbjudan om pubkväll. Klas ville komma i kontakt med studenter och erbjuda dem möjligheten att delta i ett par studentprojekt. Dagen efter pubkvällen hörde jag att en hel del av mina studenter hade varit där, även de som gick i första årskullen. Kvällen hade varit uppskattad och lärorik. 

*Kul*, tänkte jag. Det är bra att studenterna börjar bygga upp sina kontaktnät och detta såg ut att vara ett ypperligt tillfälle. När vi nu summerar resultatet av höstens pubkväll så ser vi att det blev kontakter, studentprojekt och riktigt jobb till mina studenter. Ett riktigt lyckat resultat.

<!--more-->


Några veckor efter pubkvällen hörde jag nämligen -- att tre av mina studenter, **Anders** och **Kennet** i tvåan och **Magnus** i trean, fick möjlighet att delta i ett av projekten. Jag tror säkert det var en värdefull lärdom för dem. För Magnus, som går ut nu till sommaren, var det extra lyckat eftersom han erbjöds jobb på HiQ efter avslutat projekt. Så visst låter det som ett utomordentligt exempel på hur samarbete mellan skola och näringsliv kan fungera?

Jag tar och hör av mig till Klas igen, och frågar lite om hans verksamhet och hur han ser på samarbete mellan näringsliv och högskola.



Pubkväll skapade kontakter {#hander}
--------------------------------------------

[FIGURE src=/image/person/klas_nystrom.jpg caption="Klas Nyström, VD HiQ Karlskrona" class=right]

-- Hej Klas. Berätta om hur HiQ kom till Karlskrona och när det startade upp. 

> *Klas* -- HiQ startade 2004 i Karlskrona. HiQ ville stärka sin leveranskapacitet mot Telenor och därmed var det naturligt att etablera sig i Karlskrona. I samma veva var ett annat företag, Proact, på väg att dra ner sin konsultverksamhet. En del som lämnade Proact var med och startade upp HiQ Karlskrona.
 

Jag får en länk [om HiQ Karlskrona](http://www.hiq.se/#om-hiq/DOTTERBOLAG/HiQ-Karlskrona), så jag kan läsa på lite. Jag vill minnas att Klas varit del av Karlskronas näringsliv ända tillbaka till början av 90-talet som var en hektisk period när Karlskrona växte inom området telekommunikation med draghästar som Ericsson, Telenor (Vodafone, Europolitan) och nätverket Telecom City. 

 
-- Berätta lite om hur du ser på din verksamhet och hur högskolan och studenterna passar in i den.
 
> *Klas* -- BTH är mycket viktig för hela näringslivet i regionen. Näringslivet har ett ansvar att skapa förutsättningar för studenter att bygga sina CV genom att skapa intressanta projekt eller trainee program. HiQ startade med traineeprogram och sedan dess har ett 15-tal studenter anställts. Traineeprogrammet innebär att studenterna erbjuds en anställning som konsult på företaget. Företaget hjälper konsulten ut i uppdrag hos kund.
 
> Vi kör även studentprojekt på kontoret, inom ramen för BTH utbildning. Fn har vi ett projekt som är under uppstart. 5 elever genomför just nu en förstudie som skall övergå i ett projekt om drygt 1 vecka.

-- I höstas arrangerade du en [pubkväll för studenter](/t/1691), berätta lite om den.

> *Klas* -- Pubkvällar är något vi kör med egna konsulter, som får bjuda in sina kollegor i de olika teamen de arbetar med. För att komma i kontakt med studenter och efterhöra intresse att vara med i höstens 2 studentprojekt genomförde vi en pubkväll. 15 studenter närvarade. HiQ bjöd på lite pilsner och snacks och presenterade upplägg för studentprojekt. De som visade intresse blev sedan kallad till intervju för ytterligare information och diskussion om möjlighet att arbeta. Vill redan här understryka att HiQ *understryker vikten av att prioritera skolan och ta sina kurser före att jobba i projekt*.
 
> Nåväl, pubkvällens resultat blev 2 nya studentprojekt, med 8 timanställda studenter och 1 fast anställd. Ena projektet tog fram en grafisk motor till ett smarta hem projektet i Norra Djurgårdsstaden, med demo för huvudaktörerna strax för jul.
 
> Det andra projektet skulle ta fram en demo för NFC baserad mobil betalningslösning. Prototypen är i dagarna klar och skall demas i Ericssons monter på Mobile World Congress in Barcelona 2014.



Avslutningsvis {#avslutning}
--------------------------------------------

Jag tackar Klas för samtalet och önskar honom och kontoret lycka till. Det var extra kul att höra att pubkvällen ledde till lyckade studentprojekt. Ibland upplever jag svårigheterna när högskola och näringsliv skall samarbeta. 

Det är inte alltid lätt att finna samarbetsformer som fungerar för alla inblandade, men här ser vi helt klart exempel som har varit lyckade. Kul! Mer sånt.

Du kan läsa mer om Klas på hans [Linkedin-profil](http://www.linkedin.com/in/klasnystrom) och webbplatsen om [HiQs Karlskronakontor](http://www.hiq.se/#om-hiq/DOTTERBOLAG/HiQ-Karlskrona).

