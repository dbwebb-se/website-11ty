---
author: mos
category: php
published: "2014-04-07 06:19:53"
updated: "2014-04-07 06:19:53"
created: "2014-04-07 06:19:53"
...
DanielJ visade framfötterna i chatten och fick jobb
==================================

Hur är det att studera på distans i kurspaketet i Webbprogrammering och vilken typ av gemenskap finns det? Kan man verkligen skapa en känsla av sammanhållning när det gäller distansstudier?

För att få lite återkoppling så hör jag av mig till en gammal student -- **Daniel Johnsson**, också känd som **DanielJ**. Jag är nyfiken på vad som hänt Daniel sedan han avslutade sina studier på kurspaketet.

<!--more-->


Jag har på ryktesvägar hört att Daniel fick jobb, delvis baserat på de kontakter han fick i kurspaketet och framförallt för att han var hjälpsam och visade framfötterna i chatten och forumet. *Det låter nästan för bra för att vara sant.* Kan det vara så att hårt och oavlönat extra arbete, att hjälpa sin nästa under studietiden, lönar sig i längden?

Det är nu cirka ett år sedan Daniel slutade kurspaketet, låt se hur han har det idag.



Vad händer? {#hander}
--------------------------------------------

[FIGURE src=/image/person/danielj.jpg caption="Daniel Johnsson, aka DanielJ" class=right]

-- Hej Daniel, vad har hänt och vad sysslar du med för tillfället?

> *Daniel* -- Det har hänt lite sedan jag avslutat kurspaketet för drygt ett år sedan. Jag har bytt jobb och jobbar som webb & systemutvecklare på en reklambyrå i Halmstad. Vi gör allt från enkla wordpress sidor till webshoppar och webbaserade system. Eftersom att vi är en liten byrå så får man jobba med allt möjligt vilket är både nyttigt och roligt.

-- Hur gick det egentligen till när du fick det där jobbet?

> Jag satt på irc'n en dag när jag blev kontaktad av Dennis, en före detta student som läste kurspaketet samtidigt som mig. Han berättade att de sökte en webbutvecklare på hans jobb och undrade ifall jag skulle vara intresserad att komma upp på en intervju och självklart var jag det. Någon vecka senare så började jag arbeta där.

> När jag var klar med utbildningen på BTH så hade jag satt upp ett mål att jag skulle jobba med webprogrammering på heltid inom 2 år. Så att lyckas nå det målet redan 6 månader efter kursens slut känns väldigt roligt. Och det är faktiskt helt och hållet tack vare distanspaketet på BTH och de kunskaper jag fick med mig härifrån som jag fick det här jobbet.  


-- Kan du berätta lite om hur det gick till när du valde att studera på kurspaketet?

> Jag skulle egentligen börja läsa marknadsföring och försäljning men blev istället erbjuden ett jobb som projektledare och webbansvarig på ett företag i event branschen. Då kände jag att det var ett bra läge att fräscha upp HTML & CSS kunskaperna samt att jag ville lära mig något programmeringsspråk. Så jag sökte en hel del olika kurser men när jag kom in på kurspaketet och läste igenom upplägget igen så bestämde jag mig för att hoppa på kursen. 

[FIGURE src=/image/person/danielj-bat.jpg?w=c8&a=15,20,10,15?w=c7&sharpen caption="Daniel Johnsson glider runt i skärgården och vilar upp sig." class=right]

-- Vad är din uppfattning, kan man skapa en gemenskap och sammanhållning, när det gäller distansstudier, och hur bra lyckas vi med det på dbwebb?

> Ja det tycker jag absolut att man kan och dbwebb är ett bra exempel på det. Jag använde mig mycket av både forumet och chatten för att få svar på mina frågor och efter ett tag så kändes det som att man var med i gemenskapen fast än att man satt hemma själv och läste. Nu har det gått ett år sedan jag slutade och jag tittar fortfarande in lite då och då.

-- Har du några tips till den som funderar på att bli Webbprogrammerare?

> Gå igenom lite tutorials på nätet. Tycker du fortfarande att det är spännande och intressant efter några tutorials så kan en karriär som webbprogrammerare vara något för dig. Två av de viktigaste egenskaperna man kan ha som webbprogrammerare är nyfikenhet och ett gediget intresse för webben. Man kommer väldigt långt med det. 

-- Har du några tips till din gamla lärare, kanske hur du vill se att kurserna utvecklas i längden, eller viktiga områden att bevaka?

> Lite gameification på dbwebb.se hade varit roligt! Belöna studenter som är aktiva i forum och irc. 

> Sen så skulle jag precis som många andra skulle vilja se en fortsättning på kurspaketet. 



Avslutningsvis {#avslutning}
--------------------------------------------

Vi tackar Daniel och lämnar honom åt sitt jobb på [Fristil Reklam och webbyrå](http://www.fristil.se/). Du hittar Daniel via hans [profil på LinkedIn](https://www.linkedin.com/pub/daniel-johnsson/73/3b/798).

Grattis till jobbet, förresten!

Ibland blir det bara rätt. Att hjälpa sina med-studenter i chatt och forum kan alltså löna sig. Detta unnar vi verkligen Daniel, han är verkligen värd det.

