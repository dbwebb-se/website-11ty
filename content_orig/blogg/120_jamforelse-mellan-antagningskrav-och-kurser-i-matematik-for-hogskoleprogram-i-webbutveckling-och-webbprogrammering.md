---
author: mos
category: utbildning
published: "2013-04-25 10:16:53"
updated: "2013-09-12 07:44:32"
created: "2013-04-25 10:16:53"
...
Jämförelse mellan antagningskrav och kurser i matematik för högskoleprogram i webbutveckling och webbprogrammering
==================================

Att söka till en högskoleutbildning i webbutveckling eller webbprogrammering kan innebära en djupdykning in i områdesbehörigheter och olika variationer av förkunskapskrav. Här ser du en jämförelse mellan områdesbehörigheter och förkunskapskrav per program tillsammans med en notering om programmet innehåller kurser i matematik.

<!--more-->


Det visar sig att det är en djungel om man vill tränga in i de olika variationerna av förkunskapskrav. Men, det är viktigt för den som söker utbildningarna. Den områdesbehörighet som gäller för en utbildning bestämmer också vilka kurser som är områdeskurser. Områdeskurser ger extra meritpoäng.

Jämförelsen är baserad på information inför antagningen till högskolan för höstterminen 2013.



Förkunskapskrav per utbildning {#forkunskapskrav}
-------------------------------------------------

Som du ser av nedanstående så finns det att par olika alternativ på förkunskapskrav till utbildningarna i webbutveckling och webbprogrammering. Det är nästan så att varje program har valt en egen uppsättning av förkunskapskrav.

Som du kan se så är det väldigt få kurser i matematik i dessa program. Uppenbarligen är just matematik inte ett av kraven på att bli webbutvecklare eller webbprogrammerare. Rätt eller fel? Det får vi nog belysa i en annan artikel.

Nu till jämförelsen.



###Alt 1: Grundläggande behörighet {#niva1}

Följande utbildningar har valt att ha enbart grundläggande behörighet för sina utbildningar. Programmen har inga kurser i matematik.

| Campus               | Lärosäte          | Speciella förkunskapskrav | Kurs i matematik | Formell text |
|----------------------|-------------------|:--------------------------|:----------------:|--------------|
| Webbprogrammerare    | Linné             | -                         | Nej              | Grundläggande behörighet |
| Webbutveckling       | Mittuniversitetet | -                         | Nej              | Grundläggande behörighet |



###Alt 2: Matematik B {#niva2}

Webbutveckling vid BTH (Karlshamn) har valt att ha matematik B som särskilt krav. Egentligen har de valt områdesbehörighet 7 men exkluderat kravet på Fysik A. Programmet har inga kurser i matematik.

| Campus            | Lärosäte          | Speciella förkunskapskrav | Kurs i matematik | Formell text |
|-------------------|-------------------|:--------------------------|:----------------:|--------------|
| Webbutveckling    | Blekinge          | Matematik B               | Nej              | Områdesbehörighet 7: Matematik B (Fysik A krävs ej) |



###Alt 3: Matematik B, Fysik A {#niva3}

Skövde har valt att utöka grundläggande behörighet med krav på matematik B och Fysik A, men de är inte kopplade till en speciell områdesbehörighet. I programmet finns en inledande kurs i matematik som heter "Algebra och logik". Kursen ligger på nivån G1N.

| Campus                         | Lärosäte  | Speciella förkunskapskrav | Kurs i matematik | Formell text |
|--------------------------------|-----------|:--------------------------|:----------------:|--------------|
| Webbutvecklare - programmering | Skövde    | Matematik B, Fysik A      | 7.5hp            | Grundläggande behörighet + Fysik A, Matematik B |



###Alt 4: Matematik B, Engelska B, Samhällskunskap A {#niva4}

Skövde har valt att matematik, engelska och samhällskunskap som förkunskapskrav. Det är en variant på områdesbehörighet 4 med en omskrivning till att Matematik B gäller istället för Matematik C. Programmet har inga kurser i matematik.

| Campus              | Lärosäte  | Speciella förkunskapskrav                  | Kurs i matematik | Formell text |
|---------------------|-----------|:-------------------------------------------|:----------------:|--------------|
| Webb och multimedia | Karlstad  | Matematik B, Engelska B, Samhällskunskap A | Nej              | Grundläggande behörighet samt Engelska B, Matematik B, Samhällskunskap A (Områdesbehörighet 4, med undantag för Matematik C) |



###Alt 5: Matematik C, Engelska B, Samhällskunskap A {#niva5}

Uppsala har valt att hålla sig till en ren områdesbehörighet 4. Det innebär samma krav som Karlstad men med kravet på matematik C. Programmet har en kurs i matematik men säger inget om vilken nivå den ligger på eller vad den innehåller. Jag hittade dock en äldre text från Högskolan på Gotland (som nu är hopslagen med Uppsala) och där omnämns kursen i matematik som "Diskret matematik och Algoritmer". Texten var från antagningen till hösten 2012. Jag noterade även att i den texten  var förkunskapskraven *"Grundläggande behörighet samt Matematik B (Områdesbehörighet 7, ej Fysik A)"*. Men det är alltså något som Uppsala har justerat inför antagningen till hösten 2013. Nu gäller områdesbehörighet 4.

| Campus              | Lärosäte  | Speciella förkunskapskrav                  | Kurs i matematik | Formell text |
|---------------------|-----------|:-------------------------------------------|:----------------:|--------------|
| Avancerad webbprogrammering | Uppsala   | Matematik C, Engelska B, Samhällskunskap A | 7.5hp            | Områdesbehörighet 4 |



###Alt 6: Matematik C, Fysik A {#niva6}

Webbprogrammering vid BTH (Karlskrona) har valt att utgå från områdesbehörighet 8 och skrivit ned kraven för matematik, fysik och kemi.  Programmet har inga obligatoriska kurser i matematik men studenten kan välja att inom ramen för programmet läsa kurser i matematik omfattande 15--22.5hp. De studenter som väljer att läsa matematik kan erhålla en teknologie kandidatexamen istället för en filosofie kandidatexamen.

| Campus            | Lärosäte  | Speciella förkunskapskrav                  | Kurs i matematik | Formell text |
|-------------------|-----------|:-------------------------------------------|:----------------:|--------------|
| Webbprogrammering | Blekinge  | Matematik C, Fysik A                       | 0--22.5hp      |  Områdesbehörighet 8: Matematik kurs C (Fysik B, Kemi A, Matematik D krävs ej) |



Summering {#summering}
-------------------------------------------------

Jag kan bara säga en sak -- **Rörigt är det**. Som programansvarig för ett av programmen i jämförelsen så tycker jag att det ser väldigt rörigt ut. Hur svårt skall det vara att specificera vilka förkunskaper som skall gälla? En student borde ju enkelt kunna jämföra programmen och dess krav på förkunskaper. Dessutom är ju valet av områdesbehörighet ytterst viktigt för den student som vill maximera sin ansökningspoäng med meritpoäng från områdeskurser.

Men, jag ser att det sker förändringar på både områdesbehörigheter och hur meritpoängen beräknas för de som tar sin gymnasieexamen från 2014 och framåt. Det är tur att det finns studievägledare som kan det här. För egen del så har jag svårt att hänga med i svängarna. 

Vill du veta mer och sätta dig in i ämnet så rekommenderas webbplatsen [antagning.se](http://www.antagning.se), där finns att läsa om områdesbehörigheter för olika årgångar av gymnasieskolan, även om det kan vara lite svårt att få ihop allt. 

Du kan [diskutera eller fråga om denna artikel i forumet](t/1244).
